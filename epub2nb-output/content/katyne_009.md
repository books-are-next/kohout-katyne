---
title: III
contentType: prose
---

V pátek 21. prosince přijela na Kozorohu zima. Ještě ve čtvrtek ráno se zdálo, že mimořádně blátivý, mlhavý a lezavý podzim letos neskončí. Ale večer přestalo pršet, v noci klesla rtuť dvě čárky pod nulu a jitro se ohlašovalo sirénami sanitek, které nakládaly první fraktury. Kolem jedenácté začalo sněžit, napřed prachové, pak holubí a nakonec husí peří.

Když se třída vracela z Kavěstry – měli rybí polévku, krocana a každý dostal s sebou půl vánočky –, dalo se už koulovat. Museli si dát zajít chuť, protože od dvou učil Vlk a ten nedochvilnost neodpouštěl. Netrestal nikdy hned, ale opozdilec mohl vzít jed, že až se bude procvičovat skřipec, španělská bota nebo mučení střídavým proudem, zvané od dob alžírské války ‚telefon‘, bude za figuranta vybrán on a dostane o závit, o klín či o dvacet voltů nad školní normu. Spokojili se tedy s tím, že se klouzali po umrzlém podkladu, až měkký sníh v gejzírech tryskal do výše jako vodní tříšť ve stopě lodi.

Před začátkem hodiny stála Lízinka u okna Kaproklasu a uždi­bovala vánočku, kterou zamyšleně držela u rtů jako obrovské lízátko. Tak ji zastihl

## 20

Richard. Ačkoli ji naposled viděl před několika minutami, kdy s vlasy dětsky stočenými pod pletenou čepici plachtila po jeho boku vířícím sněhem jako štíhlý panoš, pocítil, jak se mu bolestně stahuje srdce a sotva zhojené plíce stěží lapají dech. Prožíval každé setkání s ní tak intenzivně, že se snažil opouštět ji co nejméně. Čekával na ni ráno u stanice trolejbusu, kterým přijížděla, skryt v průjezdu, aby svou tachykardii i kyslíkový šok překonal beze svědků. Kontrolou u vchodu i strážním koridorem šel za ní tak, aby ji neztratil z dohledu, a doháněl ji až na schodech mezi druhým a třetím patrem, dost vysoko, aby maskoval svůj rozjitřený stav fyzickou námahou.

– Ahoj, řekl pokaždé, a když mu odpověděla plachým úsměvem, teprve začal ten den žít; pak už se jen snažil, aby ji měl stále na očích a nemusel to všecko prodělávat znova. Dnes před obědem však zkoušel Šimsa Mučvo a figurantství připadlo Richardovi. Examinovaný Šimon ho napojil vodou požehnaně; cestou z oběda si musel Richard bohužel odskočit a teď tedy spatřil Lízinku podruhé.

Lízinka pozorovala trestance, kteří měli vycházku. Dozorce jim právě předcvičoval: když předpažil, museli vzpažit; když rozpažil, připažit; když vzpažil, předpažit; když připažil, rozpažit. Kdo se spletl, musel v podřepu zapažit a ostatní ho se smíchem kopali do zadku.

Pohled na její čistou tvář, který mu čtvrtý měsíc vyrážel dech a zahlcoval srdce, naháněl ruměnec a bral řeč, měl pojednou z neznámého důvodu, tak tajemného, jako je sama láska, opačný účinek. Ačkoli tu byli všichni spolužáci – ročníkový vedoucí Albert kontroloval na cvičném pokrku pomůcky a chlapci hráli oblíbené maso, které pedagogové trpěli, protože v něm postřehli prvky karate –, vykročil jako smyslů zbavený přímo k ní a položil jí pravou ruku kolem ramen. Ten dotyk, který ve svém zaujetí ani nezaznamenala, působil na něho jako elektrický výboj. Okamžitě se v panice rozhlédl a už od ní odskočil; ještě dřív ho však ohromila úžasná snadnost, s jakou ji dokázal obejmout. Vzápětí si uvědomil, že koneckonců nikdo, ani ona, to nemůže chápat jinak než jako spontánní kamarádské gesto, a rozhodl se tu slastnou chvíli prodloužit i vystupňovat. Přiklonil se k dívce a zakousl se do její vánočky z druhé strany. Tak je zastihl Vlk.

Ačkoli byl pětadevadesátý vyučovací den, profesor se přistihl, že pociťuje totéž, jako když Lízinku spatřil poprvé: překvapení, že taková krása vůbec existuje, dojetí, že ji směl potkat, i úlek, že za ni má nést odpovědnost.

Návrhem, aby byla jako sedmá přijata dívka, byli Dort i Nestor ohromeni, ale to bylo vše. Patřili k oněm neviditelným, a přesto rozhodujícím apoštolům pokroku, kteří sice sami nikdy nevymysleli trakař, hromosvod, pádlo, trychtýř ani paštiku, ale mají na nich lví podíl tím, že je nezakázali. Jejich mlčení znamenalo požehnání a nastolilo obtížný problém volby.

Vlk i Šimsa nebyli l’art-pour-l’artisté, aby uváděli do oboru první ženu pro ženství samo. Dovršení staletého procesu emancipace, to bude jednou dobrý slogan pro čítanky, ale oni teď sledovali vážnější cíl. Jako mistři své profese, právem hrdí na dosavadní výsledky, hleděli tehdy v Dortově promítačce se závistí na šťastnější kolegy, jimž bylo dopřáno pracovat před očima kamer. Cítili jako křivdu, že uprostřed civilizace, která přenáší snímky odvrácené strany Měsíce, sdílejí osud slavných herců z devatenáctého století: nebudou nikdy náležitě oceněni, protože jejich dílo nemohlo být dokumentováno. Dali by měsíční plat, kdyby je pozval film nebo televize, aby předvedli něco ze svého umění. Jako inteligentní a kritičtí lidé, kteří – jak zdůrazňoval Vlk – „nemilují sebe v oboru, ale obor v sobě“, si však velmi dobře uvědomovali, že předsudky, které se proti němu podařilo v různých krizových obdobích zasít, neodstraní dva profesionálové, na nichž je, šarm nešarm, poznat, že příliš často slyšeli smrtelný chropot. Daleko spíš se to mohlo zdařit ženě!

Když se pak otevřely dveře měšťanského pokoje a z jejich rámu na ně dýchl pastelový obraz Lízinky, věděli ihned: toto líbezné stvoření by mohlo na obrazovce třebas pohřbívat zaživa – a diváci by slzeli při pomyšlení, že si udělá mozol. Stala se pevnou součástí jejich plánů i maskotem, který je oba utvrzoval, že hvězdy jsou jim příznivy.

Od té doby potkal Vlk svou žačku mnohokrát, ale vždy znovu zažíval pohnutí, které neuměl definovat, jen věděl, že je pro jeho vztah k ní zcela určující. Když teď snad posté vstoupil do Kaproklasu – v polední pauze koupil s manželkou stromek, v duchu už slyšel stříbrné zvonění vánočních koulí, rozhodl se probrat s děcky zásady utajení pro silvestrovský zájezd, načež je poslat domů – a spatřil Richarda s paží důvěrně položenou kolem Lízinčina něžného krku, zůstal stát přimražen. Jako by se v něm otevřela jakási třináctá komnata vlastní duše, kam nikdy předtím nevstoupil, dešifroval nyní citem, na čem dosud ztroskotával jeho mocný intelekt: to zázračné dítě, zrozené, aby korunovalo jeho životní dílo, bylo jen nedopatřením přírody dcerou slabošského filologa. Křestní list, ba ani sémě, vydolované zřejmě energickou matkou, nemohly nic změnit na tom, že jejím skutečným otcem, který ji vymodeluje k svému obrazu, jejím Pygmalionem bude on, Bedřich Vlk.

V tu chvíli zaujala v jeho stupnici hodnot místo hned za Markétou, daleko před Albertem i Šimsou. V tu chvíli také poprvé okusil sladkou hořkost i palčivou zimnici protikladných vzryvů mysli, jaké znají jen otcové krásných dospívajících dcer: pýchu nad tím, že se líbí, i vztek na toho, komu.

– No tak, Mašín, řekl mrazivě, – dejte se do ní!

Richard strhl z dívky šaty, podrazil jí nohy a pevně ji připoutal tak, že její údy ležely na dřevěné podložce přerušované v místech, kde měly být přeraženy kosti, aby to umožnilo vplétání. Pak uchopil těžké okované kolo s dvanácti loukotěmi, zvedl do výše čela a spustil s takovou přesností, že zasáhl hrudní klenbu přesně mezi prsy. Spolužáci pochvalně zahučeli a Richard opět zvedl kolo, aby jí začal mrzačit levou nohu.

– Špatně! řekl profesor Vlk suše, – sedněte, píšu vám –

## 21

– nedostatečnou.

Třída zašuměla podruhé, teď údivem.

– Alberte, zeptal se Vlk svého oblíbence, založiv tužku mezi listy klasifikačního notesu, – v čem se dopustil Mašín chyby?

– Mašín, řekl mrzáček hbitě, – se dopustil základní chyby v tom, že vedl první ránu na hruď, ačkoli v rozsudku, který jste mu přečetl, nebyl způsob lámání výslovně určen. V tom případě platilo automaticky ustanovení Codexu Carolina, který považuje první ránu na hruď za zmírnění trestu, a proto ji, není-li výslovně nařízeno lámání ‚von oben auf‘ neboli ‚shora dolů‘, zakazuje. Mašín měl tedy lámat ‚von unten auf‘ neboli ‚zdola nahoru‘, což znamená: nohy pod kolenem, ruce pod loktem, nohy nad kolenem, ruce nad loktem a teprve pak, devátým úderem, hruď nebo krk, v tom je ponechána volnost.

– Čemu byste dal přednost vy? zeptal se profesor Vlk.

– Prosím, hrudi, řekl Albert, zatímco Richard stále stál s ko­lem v ruce na lešení jako pomník neúspěchu, – úder na krk je stoprocentně smrtelný, a má-li mít trest výchovný účinek, měla by si ho zákaznice trochu užít. Navíc je jí tím dána férová šance, neboť dle vžitého práva, cituji, „kdo vpleten v kolo tři východy slunce přetrvá, může být sňat a hojen“.

– Už se to někdy stalo? zeptal se profesor Vlk.

– Ano, prosím, řekl Albert, – roku 1777 v Bordeaux, kdy zá­kazníka vyléčil místní felčar, který čtvrtého dne ukradl údajně mrtvé tělo k účelům anatomie. Ničema potvrdil svou zkaženost, když svého zachránce udal, neboť zcizování mrtvol vědci nabylo takového rozsahu, že na pachatele vypsána odměna. „Die Obrigkeit“, píše tehdejší Vossische Zeitung, „über den Anblick einer solchen abscheulichen Undankbarkeit ganz vom Schauder überfallen, befahl dem Wundarzt, die Stadt zu räumen; der verfluchte Anbringer aber wurde eine zweite Hinrichtung auszustehen verurtheilet,“ neboli „vrchnost, pojatá děsem nad tak odpornou nevděčností, přikázala divolékaři opustit město; prokletému udavači bylo uloženo okusit druhé popravy“.

– Stačí, Alberte, řekl profesor Vlk, otevíraje opět notes, – píšu vám jedna. Ano, Mašíne –

pokračoval, obraceje se k Richardovi, který odložil kolo, a hoře tentokrát studem, odvazoval cvičnou loutku ženy, konstruovanou speciálně pro praktika v lámání kolem, na rozdíl od jiných loutek obojího pohlaví, konstruovaných pro praktika v probodávání kůlem a křižování, utápění, upalování, stínání, věšení i mučení, jejichž druhá generace měla dokonce na oheň, vodu či úder reagovat usedavým pláčem a nelidským vytím, 

– ano, opakoval Vlk, zavíraje notes, aby dal najevo, že dál už zkoušet nehodlá, – být vámi, věnoval bych vánoční prázdniny spíš opakování učiva, ve kterém povážlivě zaostáváte, než jiným zájmům, ve kterých jste zřejmě machr, tady už totiž nejde o prase, které všecko snese, ale, což vám patrně uniklo, o živé –

dodal profesor Vlk s nepokrytou pohrůžkou,

– lidi.

Novou optikou právě nabytého pocitu otcovství pozoroval Ri­charda, jak pokořen opouští lešení, a poprvé si položil otázku, zda měli se Šimsou šťastnou ruku.

– Svlékněte se! řekl docent Šimsa.

Richard si svlékl bundu, tričko, kalhoty i ponožky a vše pečlivě pověsil přes opěradlo židle.

– Spodky také! řekl profesor Vlk.

Zaváhání jim prozradilo, že se ostýchá. Hned však uposlechl. S plavečkami v ruce, jako by se bál, že s nimi odloží celou důstojnost, stál před nimi nahý v kuželi světla, které sem jako na jeviště vrhalo otevřeným oknem zapadající slunce. Bylo to na sklonku

## 22

léta, těsně předtím, než právě sem, do místnosti budoucího Kaproklasu, napochodovali trestanci-tesaři, aby podle projektu z Divadelního ústavu (úkol: pódium pro pašijové hry) postavili jedno ze dvou školních úkonišť. Z prostor budoucího Kapromodu na protější straně chodby se už ozýval koncert přítlukových vrtaček; podle projektů dalších onesů tam dokončovali plynovou komoru (úkol: přetlaková kabina pro výcvik potápěčů), komoru pro elektrokuci (úkol: zubařské křeslo pro kosmickou loď) a především přístroj zvaný postaru šibenice, úředně ‚zařízení pro výkon úkonu věšení‘, pro který Vlk vymyslel filozofickou šifru věřín (úkoly: a/ stojan s ramenem na zavěšení obří kuželníkové koule, b/ divadelní propadlo na principu páky). Jediným mobiliářem tu bylo zatím pár židlí a katedra, za kterou seděli Vlk a Šimsa, aby uzavřeli poslední z přijímacích řízení.

Onu sobotu, kdy je Karlík vezl z bytu Tachecích, pracovala jejich fantazie na plné obrátky. Osobnost Lízinky – po seznámení s paní Tachecí tušili, že doktor Tachecí o přijetí zcela jistě požádá – nutila je domyslet věci až do konce. Dát jí vysvědčení s dekretem a hodit ji do vody jako tuctovou učitelku nebo zdravotní sestru by bylo neodpovědné i nemoudré. S prostředím krajských úkonišť, kde se dosud mnozí spomocníci rekrutovali z řad deklasovaných živlů, se občas horko těžko vyrovnávali i ostřílení kozáci jako oni dva; bylo snadné si spočítat, jak by zacvičilo s nezkušenou dívkou. Mohli jí ovšem pomáhat svou přítomností, ale za jakou cenu? Mělo se rozkřiknout, že SUPOV vychovává žáky, které musí profesoři vodit za ručičku až k věřínu?

Východisko našli brzy, vždyť bylo obsaženo v Šimsově ideji ‚double-hangmenů‘: vytvořit také smíšený dvojčlenný tým a vysílat ho na smíšené zákazníky. Kámen úrazu byl, koho dát Lízince za partnera. Hrbatý Albert, mongoloidní Šimon i obézní František s Lízinkou každý jiným způsobem neladili, vznikaly vesměs nevhodné žánry. Milovník divadla Vlk to vyjádřil názorně: s Albertem archaický romantismus druhu Zvoník u Matky Boží, se Šimonem poetická alegorie à la Kráska a zvíře a s Františkem rádobykomický šantán. Dvojčata nechtěli ze známých důvodů trhat, a přidat Lízinku k nim, mínil Vlk, vypadali by i bez flitrů jako cirkusové trio. Nakonec se rozhodli zrušit systemizaci plyn-silnoproud a hledat, jak řekl opět Vlk, Romea k Julii. Náhoda, ta vzácná sestra úspěchu, jim zůstala nadále nakloněna.

Začátkem června, kdy přípravy jely na plné obrátky, takže mohli vyřídit i resty na výjezdních pracovištích, dělali vesnického listonoše, který svrhl ze skal osamělou správcovou horské chaty. Marně se hájil, že si denně sama posílala pohledy, aby se musel plahočit za ní nahoru, kde ho sváděla tím nestoudněji, čím marněji, a že skočila ze msty. To vše jim vykládal náčelník věznice, jeden z těch mluvků, kterými opovrhovali, ale teď s nimi museli vycházet líp než kdy předtím, protože byli budoucími chlebodárci jejich děcek. Brzy se ukázalo, že svou upovídaností sleduje konkrétní cíl vlichotit se jim natolik, aby směl vyslovit prosbu: nemohli by – jsou přece vyhlášení rychlíci – zkrátit přípravy tak, aby toho ‚bríftrégra‘, jak mu bodře říkal, udělali už ráno místo odpoledne? Jeho to nezabije, říkal, zatímco on sám je očekáván švagrem na zabijačce, na niž srdečně zve i je, které celá přízeň dávno touží poznat.

Vyhověli mu, ale doplatili na to. Protože nebyl čas listonoše ‚skouknout‘, byli pak nemile překvapeni, když v cele smrti vyfasovali sušinku, který neměl ani pětačtyřicet kil. Viděli, že si vlastní váhou nepomůže, a protože mu hlava vyrůstala rovnou z komických ramínek, takže se nedal užít ani ruk-cuk, pomohli si prastarým grifem: pověsili se mu prostě na nohy a táhli. I tak chroptěl a vyměšoval déle než minutu, což jim stačilo zkazit náladu, ačkoli se nenašel, kdo by jim něco vyčítal; na zabijačku byl pozván i soudce a prokurátor.

Cestou – vezl je sám náčelník a naštěstí celou dobu líčil, jak se dělá sulc – byli otrávení a zamlklí a chápali skoro jako boží trest, když je u cíle nepřivítala vůně čerstvých škvarků, ale vepř, radostně chrochtající kolem necek s horkou vodou.

– Toníku! volal k náčelníku švagr, který jim běžel v ústrety, – to je průser, nepřišel nám řezník!

– Kde je, zeptal se náčelník a zbledl, – ten hajzl? dej sem adresu a Ludva –

pokračoval náčelník, obraceje se k prokurátorovi,

– mu předvede, zač je toho loket!

– Když on ten dobytek, řekl švagr zdrceně, – je ve špitále…!

Zjištění, že žádná světská moc není s to situaci zvrátit, přítomné zdeprimovalo tak, že zavládlo ticho. Do něho zazněl tichý hlas zpoza plotu, oddělujícího dvůr od sousední zahrady.

– Já, řekl jako deus ex machina z antického dramatu štíhlý a velmi bledý hoch v sepraných džínách, – bych vám třebas píchnul…!

– Ty, zeptal se švagr s nadějí a nedůvěrou, – jsi řezník?

– On, odpověděl za něho muž s knírkem, zjevně soused, – Venco, ne, ale můj brácha, jako jeho fotr. Kluk se nezdá, ale je šikula.

– My, řekl švagr zoufale, – ale nemáme patronu!

– Vy, řekl chlapec, – mi ho přidržíte a já ho opravdu píchnu. Nebo ještě líp, jestli –

pokračoval a začervenal se, jako by se lekl pozornosti, kterou na sebe upoutal,

– máte palici, tak ho bacím, a bude.

Nečekaje na odpověď, chopil se pravou rukou plaňky a odnožkou vlevo plavně přeskočil plot, i když se při tom trochu zadýchal. To už začal Vlka i Šimsu zajímat: do Romea mu chyběl jen renesanční kostým. A zaujal je pak ještě víc, když se s palicí postavil doprostřed dvora a bez pomoci, jako při koridě, jedinou čistou ranou složil probíhajícího vepře – Šimsa se až zachvěl, jak mu to připomnělo vlastní minulost – ke svým nohám. Nato odhodil palici, vytáhl dlouhý nůž, který si předtím vetkl za kožený pás, a proklál zvíře tak dovedně, že nevytekla krůpěj krve.

O dvě hodiny později prýštily domem potoky vepřového sádla a společnost, rozkurážená destiláty, pěla prostonárodní písně. Vlk zodpověděl obvyklé dotazy jako „Jsou statečnější chlapi, nebo ženské?“ nebo „Bolí to víc než zuby?“ či „Je pravdou, že se při tom pochčijou?“, podepsal dětem památníčky, přenechal nejzvědavějším dámám Šimsu a přistoupil k Richardovi, který nabíjel jitrnice.

– Jste, zeptal se ho, – vyučený?

Tu reakci nečekal: hoch pustil nabíječku do hromady kořeněného prejtu a oběma rukama se pevně opřel o stůl, aby zakryl třas. Zradily ho však červené skvrny, které mu naskákaly na tvářích.

– Já vím, řekl úpěnlivě, – ale měl jsem vás nechat ve štychu??

Brzy bylo vše jasné. Richard, jediný syn řezníka, jevil od dětství mimořádný talent k otcovu povolání. Jeho nejmilejšími hračkami byly telecí kosti, v deseti uměl podle vlákna masa určit druh i místo, odkud bylo vyříznuto. Bylo jisté, že v něm vyrůstá Pan Řezník s úrovní soudního znalce, když tu banální choroba, podle tisku dávno úspěšně potlačená, udělala škrt přes všechny rozpočty. V plicním sanatoriu se k ní přidružila puberta, která ho podivně vyšinula: nejmilejší zábavou se mu stalo modelování a čtení; záhy uměl podle dvouverší určit autora i sbírku, odkud bylo vytrženo. Za dva roky se vrátil s certifikátem, že je zdráv jako řípa, ale že – ten protimluv! – nesmí už nikdy pracovat v potravinářství ani v pohostinství. Dík novým zájmům přestál tu krizi úspěšně, přestože ji prohloubila první a hned nešťastná láska; s tou se zase vyrovnal pomocí sportu. Na zdravém povětří pohorské vesnice se chtěl přes léto u strýce v klidu rozhodnout co dál. Tam, aniž věděl, složil přes vepře zkoušku na SUPOV a dostal pozvání k pohovoru, který měl rozhodnout, zda se stane partnerem Lízinky Tachecí.

Když teď stál před nimi v budoucím Kaproklasu, křečovitě svíraje v levé dlani bílé spodánky, s jemnou, bledou tváří tuberáků a opáleným, hladkým tělem řeckého boha, měli Vlk a Šimsa shodný dojem, že nevybírají žáka, ale kupují umělecké dílo. Estét Vlk si živě představoval, jak tento Apollón Mašín spolu s Afrodité Tachecí, oba nazí a natření olejem, dělají stejně mladý a krásný pár na van goghovsky žlutých věřínech proti modiglianiovsky růžovému pozadí. Rychle a bez velkého zájmu vyčerpali obvyklé otázky po původu, životopisu, názorech a zálibách, aby se dostali k tomu, co je v daném případě zajímalo nejvíc.

– Už jste měl někdy ženu? zeptal se profesor Vlk.

– Prosím ne, odpověděl Richard.

– A pročpak ne? zeptal se profesor Vlk.

– Prosím, odpověděl Richard, – já jsem svobodný.

Vlk se Šimsou na sebe pohlédli trochu zmateně.

– Už jste někdy kopuloval? zeptal se profesor Vlk.

– Prosím… já nevím…, odpověděl Richard nejistě.

– Jak to, nevíte? zeptal se profesor Vlk.

– Prosím já… nevím, co to je, řekl Richard.

– Už jste někdy šoustal? zeptal se tedy docent Šimsa.

Chlapec byl viditelně v rozpacích.

– Taky nevíte, co to je? zeptal se docent Šimsa.

– Prosím vím, odpověděl Richard.

– Takže nešoustal! řekl docent Šimsa.

– Prosím ne, řekl Richard.

– Ne nešoustal, nebo ne šoustal? zeptal se Šimsa netrpělivě.

– Vždyť, řekl Richard, – jsem říkal, že jsem svobodný.

Vlk a Šimsa si vyměnili udivený pohled.

– Vy jste nikdy nemiloval ženu? zeptal se Vlk, který byl v těchto věcech zdůrazněně staromódní.

– Prosím ano, odpověděl Richard.

– A přesto jste ji nepřefik? zeptal se Šimsa, v tomto ohledu velmi nekonvenční.

– Prosím ne, odpověděl Richard.

– Vám, zeptal se profesor Vlk s podezřením, – to nic neříká?

– Prosím ano, odpověděl Richard.

– Ano říká, nebo ano neříká? zeptal se docent Šimsa podrážděně.

– Prosím říká, odpověděl Richard.

– Tak proč jste ji nepojal? zeptal se profesor Vlk.

– Ona, řekl Richard, – si mě nechtěla vzít.

Oba muži na sebe pohlédli dost rozpačitě.

– Co byla zač? zeptal se konečně Vlk, aby se dostali dál.

– Prosím sestra, odpověděl Richard.

– Vy jste si chtěl, zeptal se profesor Vlk užasle, – vzít svou sestru?

– Prosím, odpověděl Richard, – ona byla sestrou v tom sana­to­riu. Já jsem sliboval, že ji pojmu, když si mě vezme, ale ona chtěla jenom to.

Tím sdělením jako by se vyčerpal. Svěsil hlavu a sklesle zíral na parkety.

– Vy jste věřící? zeptal se Vlk s novou nadějí.

– Prosím ne, odpověděl Richard.

Oba pedagogové byli zcela bezradní. Pak to Vlka napadlo.

– Máte rád poezii? zeptal se.

– Prosím ano, odpověděl Richard a poprvé to zaznělo radostně.

– Nepíšete ji náhodou sám? zeptal se Vlk, pustiv se po stopě jak lovecký pes, – nebo se mýlím?

– Prosím ano, odpověděl Richard.

– Ano píšete, nebo ano mýlím? zeptal se Vlk neústupně.

– Ano píšu, odpověděl Richard a zapýřil se.

– To jistě umíte nějakou svou básničku zpaměti, řekl Vlk.

– Prosím umím, řekl Richard tak tiše, že to spíš odečetli z jeho rtů.

– Výtečně, řekl profesor Vlk triumfálně, tak nám ji zarecitujte!

Nahý bůh poslušně kývl, prkenně se uklonil a začal deklamovat s neumělostí školáka.

_– Lásko, ach lásko, při bohu,  
jakou mám těžkou úlohu:  
říci ti, že mě marně lákáš.  
Já s tebou líhat nemohu._

Hlas mu kolísal a tvář měl v jednom ohni. Přesto pokračoval.

_– V zoufalství prosím úplněk,  
aby ti dneska za mě řek:  
Láska – to nejsou jen chtíče v parku,  
láska je také závazek!_

Překonal krizi, dech se uklidňoval a hlas sílil.

_– Ach buďme, lásko, manželi!  
Pak bychom spolu leželi  
před tváří celičkého světa.  
Ať si nás soudí, může-li!_

Podtrhl apostrofu pohybem ruky, ve které držel bílé plavečky. Nato se opět uklonil a zmlkl. Do tváří se mu zvolna vracela bledost.

– Můžete jít, řekl Vlk po chvíli, – výsledek dostanete písemně. Hoch se uklonil ještě jednou a opustil místnost.

– Myslím, řekl Vlk, ale přerušilo ho nesměle zaklepání.

– Co je, zvolal docent Šimsa nevlídně.

Dveře se otevřely, nahlédl sem Richard.

– Co chcete? zvolal profesor Vlk, – neslyšel jste, že vám napíšeme?

– Prosím, řekl nahý Richard, – já bych si jen vzal šaty…!

Museli se velmi přemáhat, aby vydrželi, dokud je nesebere a neodejde. Teprve pak se rozesmáli.

– Já taky myslím, řekl Šimsa, – že ho k ní klidně můžem vzít, ten nám ji nezbouchne!

Přestože se nemýlili, dopustili se nicméně omylu, který měl mít osudné následky.

Vešla Richardova matka s mísou, ze které se kouřilo. Ráznými pohyby – kdysi dovedla omráčit pěstí tele – nalila oběma mužům polévku.

– Rybí? řekl starší, – proč ne dršťkovou?

– Polib mi prdel! řekla matka a usedla k

## 23

vánočnímu stolu. Richard sklonil hlavu k talíři a snažil se neslyšet sprostá slova, kterými matce odpovídal otec. Panebože, pomyslel si, zas ta stejná písnička.

Rodiče nebyli zlí lidé a jeho, jedináčka, dokonce zbožňovali, ale jejich drsné způsoby zavinily, že nikdy ani vzdáleně nepoznal, co mu literatura líčila jako „home, sweet home“. Jeho zjemnělost padala, jak se v rodině hrdě tradovalo, na vrub gruzínského šlechtice, kterého za první války poslali babičce na výpomoc ze zajateckého lágru. V jeho genech, jimiž se post mortem obtiskl až na vnukovi, byla nejspíš zakódována jak Richardova nemoc, tak láska k poezii. Jistě jen modré krvi, která rozpouští tuk, mohl děkovat, že se po všech ovarech, bůčcích, škvarkách a biskupech, které mu rodiče dávali už k snídani, neproměnil v žok sádla. Ačkoli rodinné řeznictví spolkla hodující revoluce, stačilo pár let a rodiče stáli opět za pultem, když jim nakonec popeláři a pradleny raději dali nejlepší doporučení, než aby dále trpěli jejich jadrnou řečí. V mamutí síti státního obchodu jim byl svěřen zastrčený krámek, ale nezáleží na poloze a rozloze dolu, jako na žíle. Tato už třetí den páchla, ale ustavičně vydávala zlato. Richard byl zahrnován přepychem – vždyť za každé krize se stává řezník spolu s farářem pavézou naděje, hýčkanou i v míru – a péčí; jaké stádo prasat sežrali jen jeho učitelé a lékaři! Večer co večer si umiňoval, že to musí rodičům splatit vděčným zájmem, ale ráno stačilo první „hovno“, které pronesli místo pozdravu, aby se stáhl do své ulity.

Také teď srkal rybí polévku, ale duchem byl jinde. Představoval si pokoj bez těchto procovských vitrín s pozlaceným sklem, ale přesto vznešenější, protože dýchající tichým kouzlem, které kolem sebe šířila Ona. Jestlipak už našla můj… pomyslel si vzrušeně; nebyly to ani dvě hodiny, co proběhl městem, kde už zatahovaly poslední tramvaje a rozsvěcovaly se první svíce, aby zavěsil svůj dárek na kliku Jejích dveří.

– Kam čumíš? zeptala se jeho matka, – žer, budeš to mít jako psí chcanky.

Věděl, že je to svérázný projev starostlivosti, ale přesto se v něm všechno vzbouřilo. Obklopen nejbližšími, u stolu přetékajícího pamlsky, při stromku, na který matka místo ozdob navěšela šperky, „aby se aspoň jednou za rok proluftovaly“, a pod nímž jako vždy ležela hora luxusních dárků – švýcarské hodinky, ruská persiánka i americké kufříkové zařízení na elektrošoky, vyvinuté psychiatry, ale používané hlavně Zelenými barety –, si definitivně uvědomil, že tady nikdy nenajde domov, a nemá-li se zbláznit, musí si brzy vybudovat vlastní. Pokusil se o to už v sanatoriu, ale zdravotní sestra, k níž se upjal celou žíznivou duší, byla naneštěstí jen jiným vydáním matky; jako ta hromadila věci pro pocit, že je má, sestra sbírala milence, a kdyby se nevzpříčil, zvala by ho také jednou za čas, „aby ho provětrala“. Dala mu lekci, po níž pochopil, že křehkost gruzínských předků, z níž je upředen, může vložit jen do dlaní, které ještě neznecitlivěly desítkami chlípných doteků. A takové snad právě jemně rozbalovaly jeho vánoční.

Tu se židle změnila v elektrické křeslo a on pocítil, jaké to je, když se do těla lidské bytosti zahryznou tisíce voltů: _co když to někdo ukrad??_

Jedli rychle, aby mohli v klidu vychutnat televizní večerníček. Byl o tom, jak zvířátka nesla dary do Betléma a křeček měl prázdné ruce, všichni se mu smáli, než se ukázalo, že má plné lícní torby zrní; smál se tedy nakonec, a proto nejlíp. Pak zapálila matka svíce a otec otevřel vzácný výtisk Bible, aby jako každoročně přečetl pasáž o Dítěti, které se narodilo z Panny. Text mu připomněl dítě, které se narodilo z něho, a zalitoval, že není znovu o rok mladší, aby mu připravil lepší osud. Lízinka

## 24

sledovala mihotání svící, které vydávaly svědectví o jinak ne­viditelném proudění vzduchu. Plamínky spodních se nakláněly od kuchyně k ložnici. Plamínky nejvyšších směřovaly od předsíně k oknům. Plamínky svící na prostředních větvích hořely rovně jako svíce.

Doktor Tachecí dočetl a jeho žena jako každoročně zazpívala koledu o králích, kteří přinášejí do Betléma poklady. Teplý mezzosoprán jí připomněl, jakou oběť přinesla tomuto manželství, a zatoužila být o půl roku starší, aby zažila aspoň triumf dcery. Pak došlo na dárky.

V balíčku od manželky našel doktor Tachecí jako vždy novou sadu kapesníků, rukavic a šál, které během roku ztratil. V balíčku od Lízinky našel cigarety a sirky, což ho překvapilo.

V balíčku od manžela našla paní Tachecí tradičně novou kolekci kolínských vod a pleťových krémů, které za rok vypotřebovala. V balíčku od Lízinky našla pinzetu, lupu a katalog známek, což ji udivilo.

Ukázalo se, že Lízinka špatně napsala jména, a všichni se tomu srdečně smáli.

V objemném balíčku od otce našla Lízinka pětidílný Maugerův Cours de la langue et de la civilisation françaises, Etymologičeskij slovar russkogo jazyka ve třech dílech, dvousvazkové dílo The English Idioms a vzácné německé vydání Goethova Fausta z roku 1840.

Ve věnování vyslovil otec víru, že Lízinka po přečtení těchto děl propadne kouzlu filologie a matka jí v tom nebude bránit.

V malinkém balíčku od matky našla Lízinka nádherný barokní kříž na krk, který před časem obdivovala ve výloze starožitnictví. Na účtence vyslovila matka naději, že si jej Lízinka vezme k maturitě a otec jí k němu koupí boty, šaty, kabelku a plášť.

Pod stromkem zbyl vedle vyřezávaného Betléma ještě jeden dárek, který měl podivuhodnou historii: před večeří u nich zazvonila sousedka, že mají utrženou kliku. Povolila zjevně pod tíhou krabice, která se válela vedle ní. Kliku nasadila paní Lucie, krabici odvlekl její muž pod stromek; chybělo na ní označení.

Doktora Tachecího napadlo trochu nesmyslně, že mu tchán posílá na usmířenou Etymologicum Gudianum, vydání Sturzovo, Lipsko 1819, které před šestnácti lety zdědil a nabízel inzerátem, ale když poctivý doktor Tachecí nabídl dvojnásobek, propadl představě, že vlastní předmět nedozírné ceny, a dal zájemci raději dceru.

Paní Tachecí napadlo velmi nesmyslně, že jí Oskar posílá na usmířenou kameny, které po něm házela před šestnácti lety, když ji oslnil, pomátl a konečně defloroval, aby ho nazítří přistihla hned se dvěma nahými spolužačkami najednou, takže ze vzteku svedla doktora Tachecího.

Lízinku nenapadlo nic, protože právě počítala okna protějších domů. Jedenačtyřicet oken růžovělo odleskem svící, osmadvacet oken se modralo přísvitem obrazovek. Jedno okno zářilo jasnou červení a rodina za ním hasila sifonem stromek.

Doktor Tachecí se jal pečlivě rozvazovat uzlíčky, ale paní vzala dranžírovací nůž. Když odtrhla víko, vyvalilo se deset stejně těžkých balíčků v alobalu a jedenáctý lehčí v papíru s vánočním vzorem. Paní Tachecí otevírala jeden po druhém a její úžas nebral konce. Našla: kilo svíčkové, kilo vepřových kotlet, kilo telecího oříšku, kilo uzené plece a kilo skopové kýty, kilo hovězích, kilo vepřových a kilo telecích jater, kilo uheráku a kilo šunky. V jedenáctém balíčku byla plastika z bílého moduritu ztvrzená vroucí lázní. Před stavovala chlapce ležícího jen s bederním pasem na ondřejském kříži, a dívku v říze, která nad jeho hrudí držela kolo. Ne všechny proporce snesly absolutorium, ale jedno bylo mimo pochybnost: dívka měla tvář Lízinky.

Hleděli střídavě na plastiku a na maso. Doktor Tachecí byl vědec: neslučitelnost těch předmětů zavinila, že čím dál tím víc tápal v temnotách. Paní Tachecí byla žena: nesmyslnost dárků způsobila, že jí začalo svítat. Přistoupila ke stromku a prohlížela si hlavu chlapce až u svíce; vzdor hrozivé situaci se tvářil blaženě. Pak se ozvalo nepřetržité tiché bimbání – vzhledem k častým migrénám si je paní Lucie pořídila místo zvonku – a šla do předsíně.

Když otevřela, ulekli se oba. Richard, hladící tlačítko dotýkané Její rukou v domnění, že nefunguje, i matka, když spatřila chlapce z moduritu. Přestože zrudl a komicky otvíral i zavíral naprázdno ústa, byl to hezký hoch a dárky svědčily o jeho úmyslech i možnostech.

– Dobrý večer, řekla paní Tachecí vlídně, – jdete za Lízinkou, viďte?

Richard ze sebe vypravil zvuk, kterým se chtěl omluvit i rozloučit.

– Jen pojďte dál, bude mít radost, tudy! řekla paní Tachecí mateřsky. Mnoho let si představovala, jak by měl vypadat první chlapec, který přijde za její dcerou, a tento hezký a elegantní hoch v černých šatech připomínající jí čímsi studenta bohosloví, který jim nejdřív jako vizitku poslal potravu těla i ducha, pak přijel podle oblečení taxíkem, a teď se dokonce i rdí, ji jako počinek uspokojil. Vzala ho pod paží a uvedla do pokoje.

– To, řekla Richardovi, ukazujíc na doktora Tachecího, který si teď zblízka prohlížel tvář chlapce na kříži, – je můj manžel, doktor –

dodala, aby zužitkovala tu jedinou hodnotu, kterou s ním vyženila,

– Tachecí, a to je, Emile, pan…?

– Mašín…, vyrazil Richard a uklonil se.

Uklonil se i doktor Tachecí; nevěřícíma očima zkoumal zvětšený originál té tváře.

– Lízince vás asi představovat nemusím, řekla paní Tachecí s vědoucím úsměvem.

– Ahoj, hlesl Richard a také se pokusil o úsměv.

Usmála se i Lízinka.

Doktor Tachecí si byl jist, že není takový hlupák, jak si myslela jeho žena. Pravda, zajímal ho především ruský jeřík, na němž nyní bádal, ale kdykoli se co blížilo k jeho dceři, zafungoval v něm spolehlivý radar. Také nyní usoudil, že hoch nepřišel za ním ani za ženou, ale za Lízinkou. Prohlédl si ho z tohoto hlediska a shledal málo závad na jeho zevnějšku i vystupování, podobal se studentům literatury, kteří ho navštěvovali – ti ale v roztrhaných džínsech – v Akademii. Ještě před rokem by se snad zbláznil, kdyby se v blízkosti jeho dítěte objevil cizí muž. Teď však, když se mu její osud vymkl z rukou, chytal se i tohoto stébla. Paní Tachecí by žasla, kdyby tušila, že uvažuje jako kuplíř. Chytrý, slušný a pohledný mladík, počítal jeho vědecký mozek, musí nabýt vrchu nad sebeenergičtější matkou. Rozhodl se ten vztah podporovat, aby s jeho pomocí dobyl pevnost, na níž si sám vylámal zuby. Především se chtěl ovšem ujistit, že sází na správného koně.

– Copak děláte? zeptal se Richarda, který dosud vynakládal všechnu sílu, aby zvládl nenadálé setkání s Lízinkou.

– Nenabídneš panu Mašínovi židli? zeptala se paní Tachecí; uhodla chlapcovu odpověď a věděla, co může způsobit.

– Promiňte, řekl doktor Tachecí, – přijměte laskavě místo.

Richard se posadil a ulevilo se mu.

– Co děláte? opakoval doktor Tachecí.

– Nedáte si kafíčko? zeptala se paní Tachecí.

– Ne, děkuji, řekl Richard, – já kávu nepiji.

– Co děláte? zeptal se doktor Tachecí potřetí.

– Tak vínečko? zeptala se paní Tachecí.

– Ne, děkuji, řekl Richard, – já jsem abstinent.

– Co děláte? zeptal se doktor Tachecí neúprosně.

– Studuji, odpověděl Richard.

– Cigaretku? zeptala se paní Tachecí, – dostala jsem je od Lízinky. Lízinko, nabídni panu Mašínovi!

– Ne, děkuji, řekl Richard, – já jsem nekuřák.

– Medicínu? zeptal se doktor Tachecí napjatě, pohlédnuv na ženu tak energicky, že zmlkla, – nebo práva? Nebo dokonce filozofii?

– Ne, děkuji, řekl Richard ze setrvačnosti, ale hned odpověděl, jak ho drilovali ve škole každý den, až mu to vešlo do krve tak, že ho nic jiného nenapadlo ani v bytě spolužačky, – studuji výživu.

Paní Tachecí pocítila úlevu a zapálila si sama. Doktor Tachecí pocítil naopak zklamání a zajedl je mandlí. Byla hořká, a on příliš vychován, než aby ji před hostem vyplivl. Spolkl ji tedy, a jak se pachuť na jazyku ztrácela, pomíjelo i jeho roztrpčení. Výživa, říkal si – Lízinčino studium bojkotoval tak neochvějně, že na svůj revers o utajení dávno zapomněl –, a proč ne? Otec i děd byli rovněž doktory filozofie, a co z toho? Žili uzavřeni do svého problému, a kdykoli je zaskočil jiný jev, byli jak malé děti ve velké vodě. Přenesl se v duchu za pohoří let a viděl štědrovečerní večeři u tohoto stolu, kde sedí jeho dcera, nikoli katyně, ale něžná maminka tří rozkošných dětí, a on jim vypráví o vlivu jeříku na vývoj spřežky, aby poté jeho zeť, pan doktor Mašín, informoval je všechny o novinkách v syntetické potravě. Zalíbilo se mu to.

– Výživa, řekl nahlas, – je ovšem také důležitý obor, nerad bych, pane Mašíne, abyste myslel, že patřím k fanatikům, kteří považují filologii za pupek –

pokračoval doktor Tachecí, hledě na Richarda se zalíbením, protože si vzpomněl, že studenti literatury bez výjimky kouří a často z nich táhne rum, kdežto tenhle hoch je téměř asketa,

– světa, vím dobře, že i výživa je nutná, a zejména dnes, kdy jsme svědky populační exploze, která předbíhá výrobu potravin, je výživa spolu s filologií problémem číslo jedna. My už jsme se pokusili řešit problém dorozumění esperantem a jinými umělými jazyky, jak jste na tom vy s umělou výživou?

– Nevím, jak v té, řekla paní Tachecí spěšně, – ale rozhodně se vyznáte v mase. Tak nádherné kousky mohl vybrat jen někdo, kdo má k masu přístup i vztah.

– To maso je od pana Mašína? zeptal se doktor Tachecí s údivem.

– No ovšem, řekla paní Tachecí s převahou, – že je od pana Mašína, od koho by bylo?

– Já nevěděl, řekl doktor Tachecí zmateně, – že je od pana Mašína, jak jsem to měl poznat?

– Manžel, řekla paní Tachecí Richardovi omluvně, – zná jako nikdo vztahy větné, ale vztahy lidí i věcí mu někdy unikají.

– Ono, ozval se Richard, nešťastný, že zavinil jejich spor, – je vlastně od tatínka.

– Bože, řekla paní Tachecí, – ale to je od něho milé! Musíte mu za nás vřele poděkovat!

– Poděkovat? zvolal doktor Tachecí, spěchaje ke knihovně, – to bys byla z laciného kraje, myslím, že se můžeme revanšovat něčím, co ho potěší, mám tu skvělou stať o dvojí funkci jazyka jako nástroje řeči a čidla chuti, čte –

zeptal se doktor Tachecí, vraceje se od knihovny s tenkým separátem,

– váš pan otec italsky?

– Ne, odpověděl Richard zahanbeně.

– Nevadí! zvolal doktor Tachecí, který si uvědomil, že se zachoval netaktně, a vrátil se ke knihovně, kde vyměnil separátek za jiný, – německy váš pan otec jistě rozumí!

– Ne, řekl Richard pokořeně.

– Nevadí, nevadí, volal doktor Tachecí, vraceje se ke stolu raději bez další knížky, protože mu došlo, že se chová jako hulvát, – vždyť se najde něco jiného, čím je vlastně pan otec v oboru masa, vědcem? Výzkumářem? Nebo snad exportérem?

– Řezníkem, řekl Richard zahanbeně; teprve tady, tváří v tvář tomuto osvícenému intelektuálovi, který dal život i vychování jeho vyvolené, si uvědomil, že pár kapek modré krve nestačí odstranit puch masa a kostí, čpící z jeho rodokmenu.

Doktor Tachecí usedl a vzal si další mandli. Zato paní Tachecí zamáčkla cigaretu a u vytržení spráskla ruce.

– Řezníkem? zvolala nadšeně, – Emile, slyšíš to? Jeho tatínek je řezník!

Úmyslně trochu přeháněla, ale to řemeslo jí opravdu imponovalo, protože je nevnímala čichem, ale sluchem: zvonilo mincemi. Mandle se tentokrát pikantně rozplývala na jazyku a doktor Tachecí rychle vyplouval ze svého zmatku. Řezník, říkal si – a proč ne? Otec i děd rovněž rozmnožovali zlatý poklad národa, řeč, a co z něho? Kdykoli je zaskočila životní pohroma, čelili jí s prázdnou kapsou. Vrátil se v duchu před pohoří let a viděl tvrz obehnanou veselými vodami a žírnými lány, o níž mu jeho chudý otec vypráví, že zde byl pánem praděd, nikoli filozof, ale mlynář. Pohlédl na Richarda a uhodl, co se v tom chlapci odehrává. Měl špatné svědomí, že se ho dotkl, a zmocnil se ho opačný komplex, jaký mívají nepraktičtí intelektuálové před muži ruční práce. Řezník, opakoval si – a hle! Má slušného syna, který se zabývá problémem výživy hladovějícího lidstva, zatímco jeho Lízinka, dcera doktora filozofie… Opravil svůj plán v tom směru, že Richard nebude pouhým nástrojem manipulace, ale lidským subjektem, který má také právo na štěstí. Chtěl ho ujistit o svých sympatiích.

– Řezník, řekl nahlas, – to je ovšem veledůležitá profese, rád bych, pane Mašíne, abyste věděl, že patřím k inteligenci, která se narodila pod venkovským krovem, ještě můj praděd byl prostý mlynář a já věřím, že kdyby lidstvo mělo volit tři profese, schopné založit nové civilizace, byl by to mlynář, řezník a filolog, takže,

pokračoval doktor Tachecí, spěchaje znovu ke knihovně, zatímco Richard pookříval jako krajina po dešti,

– vítejte u nás o to víc, doneste panu otci s mým poručením tento hezký mongolský aršík s motivy –

pokračoval doktor Tachecí, vraceje se od knihovny se zásobníkem cenných duplikátů,

– skotu a naznačte mi, čím bych mohl potěšit vás.

– Játra brusle, řekl rozčileně Richard, osmělen jeho nabídkou.

– Játra a brusle…? opakoval zaraženě doktor Tachecí.

– Pan Mašín, řekla paní Tachecí mírně, – tě, Emile, žádá, aby mohl jít s Lízinkou zítra na brusle.

– Na másle! pokračoval Richard, povzbuzen její pomocí.

– Pan Mašín, pokračovala paní Tachecí, – ví, jak má strašně ráda led.

Doktor Tachecí na ně jen tiše zíral.

– Ty mopsle! řekl Richard, přemožen vlastní odvahou.

– Pan Mašín, dodala paní Tachecí, – se, Emile, bojí, že tyhle mrazy mohou být letos naposled.

– Doktor Tachecí se probral z ustrnutí.

– Je to tak? zeptal se nevěřícně Richarda.

Hořící líce horlivě kývly.

– Jak to víš? zeptal se nechápavě své ženy.

Jeho žena se shovívavě usmála. Nepřekvapilo ji, že už zapomněl, jak musela kdysi podobně překládat rodičům jeho žádost o svou ruku.

– A ty, řekl doktor Tachecí, obraceje se k dceři, – bys chtěla?

Lízinka jedla třešňový kompot, aby vyzkoumala, kolik zrna mohl mít křeček z Večerníčku v lícních torbách. Když mluvili o výživě, ukládala pecky pod levou tvář. Když mluvili o řezníkovi, ukládala je naproti. Teď jich měla v ústech šestadvacet a jednu omylem spolkla; vypadalo to, jako by také přikývla.

Doktor Tachecí pochopil, že nebesa vyslyšela jeho přání, a roz­hodl se svůj plán korunovat.

– Jděte, řekl slavnostně, – a bruslete si! Jednoho dne nadejde nevyhnutelná chvíle, kdy mladý člověk musí sám vstoupit na led života a rodiče mohou jen s úzkostí přihlížet. Jsem rád, že v takové chvíli nalézá ve vás moje dcera generační oporu, která jí nedá uklouznout, a byl bych ještě raději, kdybyste ji doprovázel i do knihoven, obrazáren a muzeí, aby poznala, že svět má víc než jednu tvář a člověk ustavičnou možnost nové –

pokračoval doktor Tachecí naléhavě,

– volby, a byl bych nejraději, kdybyste jí jako nadaný syn prostého muže vysvětlil, oč více je světu dlužna dcera vzdělance. Za to budete mít u nás vždy –

dodal doktor Tachecí, otvíraje ve svém pohnutí zcela mechanicky dveře do předsíně,

– otevřené dveře!

Paní Tachecí pochopila, co má za lubem, a ujistila se, že je větší hlupák, než si myslela. Pravda, kdykoli se něco blížilo k jeho dceři, ozval se v něm jakýsi varovný signál, ale ruský jeřík i jiné problémy, na nichž postupně bádal, jej záhy uvedly do poruchy jako magnet kompasovou střelku. Usoudila, že nastal správný psychologický okamžik, aby manželův trojský kůň ukázal pravé zuby.

– I já, milý pane Mašíne, řekla a přerušila se, – jaké je vlastně vaše křestní jméno?

– Richard, zachraptěl Richard.

– I já, milý Ríšo, pokračovala paní Tachecí, berouc ho pod paží a vedouc přátelsky kolem doktora Tachecího, který stále tiskl kliku otevřených dveří,

– se připojuji k díkům, přáním i slibům manžela, který je, jak vidíte, unaven, a zvu vás i za něho k zítřejšímu obědu, po kterém půjdete s Lízinkou bruslit, do té doby vám přeju dobrou noc a spolu s manželem jsem ráda, že má Lízinka tak milého a slušného –

dodala, otvírajíc mu dveře na schodiště a nastavujíc ruku k po­líbení,

– spolužáka.

– Ahoj, řekl zcela vykolejený Richard, políbil jí ruku a vyklopýtal ven.

Paní Tachecí za ním zamkla, vrátila se kolem manžela do pokoje, spiklenecky mrkla na dceru a jala se sklízet ze stolu.

– Moment! vykřikl doktor Tachecí a vrhl se ke dveřím na scho­diště. Po krátkém lomcování pochopil, že jsou zamčeny, a vběhl zpět do jídelny.

– Kde je klíč? vykřikl na svou ženu.

– Jaký klíč? zeptala se jeho žena, opatrně skládajíc na sebe hluboké, mělké i dezertní talíře s cibulovým vzorem.

– Klíč od dveří! křičel její muž.

– Není ve dveřích? zeptala se jeho žena.

– Není! křičel její muž.

– Podíval ses dobře? zeptala se jeho žena.

– Podíval! křičel její muž.

– Tak se podívej líp, řekla jeho žena, opatrně odnášejíc vzácný servis do kuchyně.

– Není tam! vykřikl na svou ženu, když se vrátil.

– Kdo? zeptala se jeho žena.

– Ten klíč! křičel její muž.

– Nevypadl ze zámku? zeptala se jeho žena.

– Nevypadl! křičel její muž.

– A podíval ses líp? zeptala se jeho žena.

– Podíval! křičel její muž.

– Tak si rozsviť a podívej se znovu, řekla jeho žena, opatrně skládajíc vzácný servis do dřezu.

– Není tam, vykřikl na svou ženu, když se znovu vrátil.

– Co? zeptala se jeho žena.

– Klíč! křičel její muž, – klíč od dveří, od dveří od bytu!

– Ach ten…! řekla jeho žena, naslouchajíc, jak před domem zastavuje a opět se rozjíždí taxi, – a neleží náhodou na jídelním stole?

– Co by dělal na jídelním stole? křičel její muž.

Paní Lucie vešla do pokoje a ukázala beze slova na stůl. Zbyla na něm jen plastika, kterou tam předtím odložil doktor Tachecí.

– Vidíš, křičel, – že tu nic neleží!

Paní Lucie zvedla plastiku. Pod ní ležel klíč.

– Kdo chce něco najít, řekla ledově, – nesmí to hledat zadkem.

Trvalo mu ještě hodnou chvíli, než roztřesenýma rukama odemkl. Když vyběhl z domu, nebyla široko daleko živá duše. Na chodnících i v jízdní dráze se třpytil sníh. Dlouhé řady osvětlených oken splývaly s jasnými hvězdami. Odkudsi se líbezně linula koleda. Doktor Tachecí se roztřásl mrazem a kýchnul. Vběhl zpět do domu. Energie hněvu mu dovolila brát schody po dvou. Spolužák! skandoval si v duchu, já vám dám spolužáka! Věděl, že mu síly nevydrží dlouho, a proto si chtěl zjednat pořádek v rodině hned, za každou cenu a jednou provždy.

U bytu zjistil, že nechal klíč zevnitř v zámku. Nalehl na tlačítko. Nic se neozvalo. Proklínal den, kdy se dal umluvit, aby místo pořádného zvonku koupil ten blbý patent. Zaklepal. Nic se nestalo. Zabušil. Nikdo nereagoval. V záchvatu vzteku začal bubnovat na dveře oběma rukama.

Téměř naráz se otevřely ostatní dveře v poschodí a na prahu se objevili sousedé i jejich děti. S úžasem pozorovali, jak doktor filozofie mlátí do svých dveří, vydávaje divoké supění. V tu chvíli otevřela i paní Tachecí.

– Aspoň na Štědrý den, řekla káravě, – bys mohl zůstat s rodinou, ach –

pokračovala, jako by teprve teď uviděla sběh na chodbě,

– dobrý večer, manžel se byl jen trochu proběhnout…!

Doktor Tachecí se rozhlédl. V očích dětí četl živý zájem, v očích mužů údiv i závist. Chtěl se zasmát, aby situaci bagatelizoval. Současně však znovu kýchl a oba zvuky se slily v zahýkání. Chtěl aspoň omluvně pokynout rukou, ale další kýchnutí ho vychýlilo z rovnováhy a odneslo vrávoravě do předsíně.

– Promiňte, řekla paní Tachecí sousedům s důstojnou statečností, pomalu zavírajíc dveře, – veselé Vánoce!

Oči žen jí telegrafovaly účast.

Doktor Tachecí stál opět v rohovém pokoji. Na první pohled se tu nic nezměnilo. Na stromku tiše plápolaly svíčky. Pod stromkem se malebně kupily dárky. Na stole pokojně ležely talíře s barevnými pruhy a mezi nimi plastika z moduritu. Pochopil konečně, jaký výjev znázorňuje, a popadl druhý dech. Hněv, hnus i pokoření, to vše se spájelo ve žhnoucí masu, která zrála k výbuchu.

– Tak, řekl doktor Tachecí tiše, ale začínalo se mu chvět chřípí, – a dost! To maso se vrátí, ten oběd odvolá, ty brusle se zamknou a holka nevytáhne –

pokračoval hlasitě a na krku mu nabíhaly tepny,

– paty z domu! Jestli jsem se dal dočasně přinutit, aby studovala tu zrůdnou školu, na kterou si teď taky posvítím, tak ale nedovolím ani vteřinu, aby mi s ní chodil katův –

řval doktor Tachecí a oči se mu podlily krví,

– pacholek.

Popadl plastiku a udeřil s ní o podlahu tak, že se odrazila, rozbila dvě skleněné koule a přistála přímo v Betlémě, kde porazila svatý pár s volem i oslem. Sama se kupodivu nepoškodila a získala na obsahu: dívka teď mířila kolem na jezulátko a chlapci trčely zpod jesliček nohy jako automechanikům.

Doktor Tachecí pozoroval své dílo, temně mručel a netrpělivě čekal, kdo se mu postaví. Své ženě se v tu chvíli téměř líbil. Kdyby mu to zůstalo, říkala si, dostal by děvče i na tu konzervatoř a ani jinak by s ním nebylo zle. Ale obávala se, že mu to dlouho nevydrží.

Lízinka sázela pecky. Osm jich dala kolem pelargonie, osm kolem fíkusu a osm kolem vánoční hvězdy. Zbylou zasadila vedle kaktusu, aby napřesrok sklidila co nejvíce třešní.

– Lízinko, řekla matka, umýt a spát! Zítra tě čekají brusle.

Když ho dcera líbala na dobrou noc, vypustila z něho i přetlak nenávisti. Než ho stačil obnovit, ujala se slova jeho žena.

– Ten, řekla jakoby nedbale, ale tím důrazněji, – kdo nazývá pacholkem slušné chlapce, kteří pozvou dívky bruslit, ačkoli sám zprznil jejich matky v prvním –

pokračovala, skládajíc na sebe s třeskem hluboké, mělké i de­zertní talíře s barevnými pruhy,

– jeteli, kdo jim upletl děti, aby je donutil k sňatku, a vyrazil tak z tchánů vzácné knihy, kdo si odmítá ušpinit ručičky flaškou koňaku, a proto nedostane své dcery na pořádnou školu, ale zato o Štědrém večeru ztropí skandál na celý –

pokračovala, úspěšně předpokládajíc, že se ve své roztržitosti nezeptá, proč je na stole znovu jídelní servis, a proč už to není vzácný servis s cibulovým vzorem,

– barák, komu je nějaký idiotský jeřík milejší než rodina a domov, ten nemá morální –

pokračovala paní Tachecí, kontrolujíc ještě jednou, drží-li sku­tečně zmetkový servis, který pro podobný účel zakoupila už dávno v obchodě s partiovým zbožím,

– právo v tom domově zničit ani –

dodala paní Tachecí, pozdvihujíc hlas i servis,

– párátko!!

Nato upustila sloupec talířů k jeho nohám a zamkla se v ložnici. Doktor Tachecí stál po lýtka ve střepech a naslouchal koledám, které v sousedních domech pustili naplno, aby idylické tóny z Betléma přehlušily zvuky skutečného života od Tachecích, na jaký měly děti ještě dost času. Euforie vyklizovala pole depresi; kritický duch vědce, zvyklý nemilosrdně odhalovat pravdu a zavrhovat omyly, obrátil se teď proti sobě samému. Odhlédneme-li od nepřesností zaviněných její emocí, říkal si,

není snad pravda, ať už to má význam, či ne, že se před šestnácti lety seznámil s dívkou kvůli Sturzovu vzácnému tisku?

Není snad pravda, že učinil, ať už v jeteli, či jinde, a s jejím souhlasem, či bez, tu dívku ženou a pak i manželkou?

Není snad pravda, že neposkytl, i když z příčin tak vznešených, jako je třeba jeřík, té manželce, co by jí možná poskytli jiní muži?

Není snad pravda, že nepřiblížil, i když z důvodů tak ušlechtilých, jako jsou zásady, své dceři plody vzdělanosti?

Není snad pravda, že vyvolal, i když z pohnutek tak lidských, jako jsou zlost a pocit křivdy, veřejné pohoršení v domě, urazil chlapce, který se mu líbil, a zkazil dceři i ženě Štědrý večer?

A není pravda, že jen kvůli tomu rozbila jeho žena svůj milovaný servis?

Doktor Tachecí velmi opatrně vystoupil ze střepů, pečlivě je posbíral a zabalil jednotlivě do vánočních papírů, aby je bylo možno sestavit a slepit. Zhasl svíce, vyčistil z koberců vosk, vysbíral střepy koulí a opravil Betlém. Balíčky s masem naskládal do lednice. Nad plastikou zaváhal, ale přece jen ji postavil na jídelní stůl. Pak dlouho tiše klepal na dveře ložnice, promlouvaje konejšivá slova. Kolem půlnoci vzal polštáře z křesel, to na podestlání, i našpiněný ubrus, to na přikrytí, a sklesle se uložil

## 25

do vany.

Zvrátil hlavu dozadu a zavřel oči. V hlavě mu začala šumět krev.

V tom vratkém postoji, kdy celou váhu těla držely jen svaly zapažených rukou, zatímco nohy na hladkých lyžích ho snášely do strmé hloubky, znehybněl. Opřel se ještě pevněji do poutek holí, aby skluznice ustálil a mohl v čase, jenž mu zbýval, bilancovat lásku, která spěla k naplnění.

Richard měl po řeznících dobrý kořínek i pevnou vůli. Byli si s Albertem podobni, jak spartánsky přemáhali své indispozice. Albert však nemohl vygumovat hrb, a proto si střádal síly proti světu. Richard nemoc přemohl a nabízel nově nabitou sílu až marnotratně celému lidstvu. Kdyby strýcovu sousedu neonemocněl poražeč, byl by ji asi jako sedlák rozdal polím či jako učitel žákům, takto se celou bytostí upjal k Ní. Avšak senzibilita jediného předka v něm stačila způsobit stejnou havárii jako vůz, který vjede do provozu z protisměru. Výsledkem byla rozpolcenost, vlastní levobočkům. Byl příliš šlechtic, než aby vznícený cit zhasil pivem nebo ještě prostěji orgasmem. A byl příliš řezník, než aby jej uměl dát milované citlivě najevo. V mozku se mu rojily verše a srdce překypovalo něhou, ale tvář se jen zarudle usmívala a ústa sotva vykoktala pozdrav.

Nikdo mu nikdy neprozradil, jak oslovit dívku a co jí říci po oslovení, jak se s ní rozloučit a pozvat ji na příště, o čem s ní ještě hovořit, když všechno podstatné – jak se jmenují, co dělají – je známo a ostatní – co rádi čtou, co neradi jedí – bylo už řečeno, jak jí vyznat lásku a jak dát lásce průchod. Sestra v sanatoriu ho sama zkusila svést a sama ho opět odvrhla; ta zkušenost mu nebyla k ničemu. Ačkoli v představách už Lízinku nejen oslovil, ale i pokryl polibky od hlavy k patě, pojal za choť a prožil s ní tisíc a jednu milostnou noc, ve skutečnosti jí jen jednou mlčky položil ruku kolem krku a ukousl kus vánočky.

I začínající psychiatr by mu byl ovšem vysvětlil příčinu jeho problému, jakmile by si jen zběžně zjistil rodinnou anamnézu: Richardův chorobný stud pramenil z pudové obavy, že právě do věty, která by měla zaznít nejvroucněji, zamíchá mimoděk některé z „prdelí“ či „hoven“, jimiž byl odkojen. Ale Richard neměl o psychoanalýze ani potuchy, a proto ho zanášela kalná usazenina trpkosti.

Když upustil lžíci do rybí polévky a bez rozloučení opustil domov, byl si jist, že navždy. Rodiče ho snad milovali, ale i ta láska byla řeznická, místo polibků mu dávali vuřty, místo rad rány pěstí; nedělal si iluze, že by příští setkání s nimi přežil. Když jel taxíkem liduprázdnými ulicemi, kde se za všemi okny rozžíhaly soukromé chrámy milosti, pochopil s hořkostí, že této noci každý někomu patří a s kýmsi cosi začíná, zatímco on, osamělý a zbytečný, se blíží ke svému konci. A když před jejím domem nechal řidiči všechny své peníze a byl odměněn vodopádem přání do Nového roku, znal svůj osud do posledního vydechnutí:

Jednou j eště vystoupí k Jejím dveřím, aby se dotkl dotýkané kliky. Pak vstoupí do pole za domem, které sníh proměnil v jedno obrovské bílé lože. Do něho hodlal ulehnout a hledět k jejímu oknu, které odpoledne zaměřil, dokud ho nezasypou vločky. Až po týdnech, kdy ho nepřestanou hledat, rozpustí jarní slunce víko sněhové rakve, spatří Ona z okna jeho tvář, kterou nabalzamoval mráz: bude krásná, klidná a plná lásky.

Pomalu stoupal po schodech v rytmu smutečního pochodu, který mu hrála vznícená fantazie. Na klice nic neviselo. Hudba zmlkla a zalomcoval jím bezmocný vztek na sprosté zloděje, kteří se neštítili vztáhnout ruku ani na dárek pro Ni. Zábleskem zdravého rozumu si však uvědomil, že právě tak může teď Ona držet jeho dílo – stud mu už zabránil i psát, jaké štěstí, že ovládal ještě řeč tvarů! – ve svých milostiplných rukou. A co když v něm konečně nahmatala něhu, kterou jí dosud neuměl vyjádřit? Co když právě touží spatřit jeho živou tvář a on jí zatím nabídne po masce z moduritu masku smrti? Propadl nejistotě.

Co dělat? Odejít a zemřít? Nebo žít a zazvonit? A co dál? Projít kolem cizích rodičů a odvést jim dceru? Ale kam? Tehdy, protože tlačítko andělského zazvonění, které laskal, reagovalo už na lehký dotyk, otevřela paní Tachecí. Proces dospívání, který lidem trvá léta, pokud ho neabsolvují na bojišti nebo nad rakví, prodělal Richard v půlhodině vonící jehličím a voskem. Do bytu vešel chlapec, z bytu vyšel muž.

Muž to byl, kdo zastoupil cestu taxikáři, spěchajícímu k rodině, a na opačné straně města mu ukázal prázdnou kapsu se slovy

– Přijeď si zítra; to pochopil i taxikář a odjel šťasten, že po něm ten ranař nechtěl tržbu.

Muž to byl, kdo vzbudil rodiče otázkou, je-li v tom bordelu v kuchyni něco k žrádlu; to pochopila i matka a šla mu ohřát večeři; to pochopil i otec a zůstal v posteli.

Byl to muž, kdo nazítří při obědě objasnil panu Tachecímu princip lámání kolem tak autoritativně, že Lízinčin otec sice nedojedl, ale nepřerušil ho.

Bohužel, sotva osaměl s jeho dcerou, stal se Richard opět chlap­cem. Starý problém – kdy, kde, jak a o čem hovořit s milovanou dívkou – vyvstal před ním ještě palčivěji než dřív. Když přecházeli ulici, zvolal úzkostlivě:

– Pozor, auto!

Lízinka kývla. Byl tomu autu vděčen, že jelo právě tudy. Když se kolem nich v tramvaji lokty prodírala paní, která zapomněla vystoupit, zeptal se starostlivě:

– Bolí?

Lízinka zavrtěla hlavou. Byl té paní zavázán, že vrazila zrovna do ní. Když došli k pokladně stadionu, řekl zoufale:

– Tady je lidu!

Lízinka pokrčila ramínky. Nenáviděl ty lidi, že nešli jinam; fronta se posunovala hlemýždím tempem a mlčení bylo pořád nesnesitelnější. Čím víc cítil, že dívka od něho očekává nějaké sdělení, tím hloub se studem propadal do své oranžové větrovky.

Lízinku zaujala pokladní. Kdykoliv platil dospělý, dala mu modrý lístek. Kdykoli platil voják, dala mu žlutý. Kdykoli platilo dítě, nedala mu nic a mrkla na biletáře, aby je pustil; o ten zisk se zřejmě dělili.

Richard byl tak deprimován, že požádal o dva dětské a měl pak co dělat, aby je vůbec pustili. Konečně se v zástupu, který připomínal hejno obřích kachen, vykolébali na bruslích ze šaten po betonu k ledové ploše, a to byla jeho příležitost!

Jako byl Antaios nepřemožitelný, pokud se dotýkal matky Země, stával se Richard králem v každém skupenství vody. Když ho totiž opustila akutní forma choroby, měl se na radu primáře otužovat v nekrytém bazénu. Protože ho však současně opustila i přelétavá sestra, pojal jej jako nástroj sebezničení. Bazén byl v ústraní a na sklonku léta opuštěn. Ráno se vrhal do chladné vody z hor a usilovně plaval až do večera v naději, že oslabené plíce zátěž nevydrží a on se uprostřed jednoho tempa slastně zalkne v měkké náruči; až po hodinách, kdy ho budou marně shánět, dojde Ona na kraj bazénu a zahlédne u dna jeho tvář jako obraz pod sklem: bude ušlechtilá, vyrovnaná a plná lásky. Místo toho zvládl brilantně všechny styly a docela ho opustily teploty.

Míjel sychravý podzim. Večer co večer slyšel přes dveře, jak ji bezostyšné kramflíčky odnášejí hned k tomu, hned k onomu milenci. Plakal při pomyšlení, že zde míjí skutečný lidský cit, zatímco tam Ji očekává jen samčí chtíč. Jednoho rána našel v bazénu ledovou tříšť. Věřil, že ta koupel bude poslední. Místo toho se nazítří poprvé probudil bez kašle. Brzy uhodily silné mrazy a on to zkusil jinak. Napsal rodičům, a když mu poslali brusle – kanadské na švédských botách –, kroužil po bazénu celé dny jen v košili, aby si uhnal zápal plic. Místo toho zvládl bravurně techniku jízdy i jednoduché skoky. Usínal jako zabitý, ale probouzel se s pocitem stále úděsnějšího zdraví.

Napadal sníh a on dva dny marně bojoval škrabkou o prostor k umírání. Ani tehdy se nevzdal. Napsal rodičům, a když mu poslali lyže, rakouské se švýcarským vázáním a italskými botami, požádal primáře, aby směl vyjíždět na blízký kopec. Primář souhlasil; tajně sledoval chlapcův boj o návrat do života a chtěl o něm napsat vědeckou práci. Za kopcem nabíral ovšem Richard kurz přímo do hor. Běžel vzhůru, traverzoval a šplhal až k vrcholkům, odkud se spouštěl po krkolomných svazích křivolakými průrvami v naději, že se roztříští nebo probodne o zasněžený balvan či vývrat. Místo toho měl záhy reflexy i kondici prvotřídního závodníka, protože nebyl s to dopustit se zaváhání či technické chyby, jaké zaviňuje právě pud sebezáchovy. Kdo ví, jak by se vyvíjel jeho osud, kdyby ho byl dřív než Vlk potkal zkušený trenér! Jednoho dne ho pozval primář, aby mu sdělil, že jeho bezpříkladné úsilí vyústilo v příkladný úspěch: je zcela zdráv a otvírají se mu všechny oblasti života, pravda, s výjimkou těch, kde se vyrábí nebo prodává maso…

Když tedy teď po roce opět vyjel na známou kluzkou plochu, pocítil ihned pevnou půdu pod nohama. Byl to opět muž, kdo vyzývavě natáhl paži ke své dívce, a ona ji přijala. Bruslila tři sezóny, když se z ní kdysi její matka rozhodla udělat mistryni světa v krasobruslení; skončila po prvním závodě, když jury matce poradila, aby z ní udělala mistryni světa v čemkoli jiném. Kde tehdy ztroskotali placení trenéři, tam teď vítězil nezištný cit. Jako každý, kdo bezvýhradně miluje, přisoudil Richard Lízince talent i zdar, a ta důvěra jako by ji okřídlila. Vedl ji zprvu pomalu, ale stále odvážněji, zakoušeje dvojnásobné blaho: že ji smí přede všemi držet za ruku a že při tom nemusí mluvit. Po několika okruzích se otočil zády ke směru jízdy, vzal ji za druhou ruku a jel před ní, okoušeje další rozkoš – že jí může hledět do očí. Účinek byl tak hypnotický, že dívka začala po několika okruzích zvládat krokové variace a zanedlouho i jednoduché figury. Ostatní bruslaři jim stále ochotněji umožňovali průjezd a pak spontánně uvolnili střed kluziště; stadion prostě podlehl kouzlu páru, který jako by zosobňoval krásu i schopnosti lidského rodu. Škoda, že tu nebyli Vlk se Šimsou, aby si ověřili správnost svého předpokladu! V jistém okamžiku podlehl emoci i zvukový mistr v kabině, zavěšené jako hnízdo pod konstrukcí střechy: stáhl ryčnou dechovku a vyjel z druhého pásku slavný valčík Živago.

Bruslící masou projelo slastné zatrnutí, do všech údů, i těch nejnešikovnějších, vstoupil tříčtvrteční takt. Jen Richard jako by naopak dostal elektrickou ránu, vypadl z rytmu a téměř poděšeně se zastavil. Když se vzpamatoval, sevřel Lízinčinu ruku, až ji zabolelo, a rychlými skluzy s ní odjížděl k šatně. V jeho morálním kodexu byl totiž tanec neřestí číslo jedna, štítil se ho, nenáviděl ho tak, že by vraždil.

I začínající psychiatr by mu ovšem vysvětlil podstatu jeho od­poru, jakmile by si ověřil jeho milostnou zkušenost: Richardova žlučovitá antipatie pramenila z bolestné vzpomínky, že sestra ze sanatoria určovala tancem své budoucí amanty. Ale Richarda nikdy ani nenapadlo, že by psychiatra potřeboval, a proto se v něm hromadila brizantní výbušnina zášti, dokonce i teď, když sám sobě zabránil obejmout svou vlastní lásku.

Tak prožil na vrcholech i v propastech pět dnů vánočních prázdnin. Na školu ani nevzdechl. Každé odpoledne exceloval s Lízinkou na kluzištích, kdyby je nestřídali a kdyby si jich všiml prozíravý funkcionář, kdo ví, jak by se odvíjely jejich osudy; ale oslovil je jen jurodivý stařec, který tvrdil, že o nich napíše do novin. Na ledě si rozuměli skvěle, ale vzdor tomu absolvoval Richard dvakrát denně křížovou cestu, při níž si připadal jako imbecil, a v noci se místo spánku marně mučil vymýšlením konverzačních obratů, aby ji konečně upoutal i svým intelektem. Trpěl jakousi duševní impotencí a na sklonku pátého dne pocítil bezútěšnou beznaděj.

Zítra, říkal si, mysle na silvestrovský výlet, mezi nás už zase vstoupí profesoři, spolužáci a nějací hlupáci ze Stoky. Co dokážu mezi nimi, když jsem promarnil pět dnů, ve kterých jsem ji měl sám pro sebe? V tupě rachotící tramvaji pozoroval její jímavý profil, připomínající tichou hladinu jezera, která zakrývá tajuplná proudění v hlubinách. A co, napadlo ho v depresi, jí chci vůbec nabídnout jako protihodnotu za štěstí prožít život po jejím boku? Kdo vlastně jsem, že se odvažuju? Bastard, v jehož rodu připadá kapka modré krve na sud prasečí! Jeho krize vyvrcholila. Rozhodl se vzdát marný boj, odprosit rodiče a dožít sice bez lásky, ale mezi těmi, k nimž osudově patří. A právě v tu chvíli mu Lízinka poskytla první důkaz přízně.

Jakýsi podnapilý muž se skleníkovou růží v klopě, který je při nástupu odstrčil, aby první obsadil místo pro invalidy, se otřesy vozu poněkud probral a začal je pozorovat. Lízinka zrovna zkoušela, může-li hrát hru sama se sebou. Očima hláskovala Dopravní předpis, nalepený nad oknem. Kdykoli došla k měkkému i, přičetla si je na levé ruce jako Líz. Kdykoli narazila na ypsilon, přičetla si ho na pravé ruce jako Inka. Do konce chyběla dvě slova a Inka vedla těsně 74:73.

Jak Richard, který neuměl jinak myslet, tak Lízinka, která jinak neuměla počítat, pohybovali neslyšně rty. Podnapilý muž byl intelektuál a zastyděl se tak, že vstal a nabídl oběma své místo.

– Promiňte, řekl hlasitě, otvíraje markantně ústa, aby mohli odzírat z jeho rtů, – já nevěděl, že jste hluchoněmí, přeju vám v Novém roce víc štěstí.

Dal Lízince růži z klopy a vrávoravě vystoupil. Lízinka právě končila hru. Rozhodla se, že růží odmění vítěze. Předposlední slovo bylo DOPRAVNÍ a Líz vyrovnala 74:74. Poslední slovo bylo PODNIKY. Nejdřív Líz a potom Inka zaznamenaly po bodu a hra skončila nerozhodně. Lízinka dala proto květ Richardovi.

Nevěděl, jak ji doprovodil, neutkvělo mu, kudy se vrátil do svého pokojíku. Růži položil na lože z namočené vaty a pustil se do veršů. Stud, trpkost, zášť, vše se z něho sloupávalo jako plátky okvětí, až se rozevřela i osvobozená duše a nabídla mu nevyčerpatelný poklad myšlenek a slov, jichž se mu nedostávalo ve všedním životě. Měl co dělat, aby je stačil přejímat a řadit do vyrovnaných útvarů pro přehlídku, kterou vykoná Ona.

– Ten rudý kvítek z ruky tvé…

hlásil čelní oddíl písmen na sklonku večera,

– … až k nebi jasně září.

skandoval šestý sled v rytmu hodin bijících půlnoc,

– … je symbol mého mládí!

přísahal zadní voj, když už světlo stolní lampy podléhalo ofenzivě úsvitu. Richard zhasl a lehl si na holou podlahu, vyčerpán způsobem, jaký tak dobře znají umělci, kdy stačí zavřít oči, aby odlehčená duše vynesla tělo až ke stropu místnosti. Ten psychický nadhled i vítězně završené tažení básnických ozdob, podporované salvami skvělých rýmů, způsobily, že přemýšlel o dalším vývoji vztahu k Lízince jako rozený stratég.

Celou operaci – bylo právě 06.00 – naplánoval na dvaačtyřicet hodin. Už za dvě hodiny jí v autokaru, kde pochopitelně usednou vedle sebe, vylíčí, jak se ubránil náhradním plícím i náhražkové lásce, aby byl zdravý a čistý, až se potká s ní. Nepochyboval ani v nejmenším, že tentokrát nebude mít o slova nouzi; vzpínala se mu v mozku jak plnokrevníci v startovacím boxu. Při společné cestě dvousedačkovou lanovkou jí na obrazu propadající se krajiny ukáže, jak se oba vzdalují minulosti a míří spolu k životu nepopsanému jako bílé pláně nad nimi. Odpoledne skromně stráví mezi všemi, kteří se budou potácet po cvičné louce; chtěl, aby ji jeho lyžařské umění tím víc překvapilo v klíčové chvíli. Také u stolu zasedne ovšem po jejím boku. Dvojčata budou žvanit o sportu, František utrousí pár obhroublých vtipů, šprt Albert se jistě vžije do role studenta výživy a bude mlít nabiflované texty o pečení chleba, a Šimon předvede obvyklý repertoár mlaskání a krkání; tehdy ji tiše pozve, aby po večeři, až si ostatní vyjdou zakouřit, vystoupala tajně k první kosodřevině, kde ji bude čekat. Pod nohama jim zablikají nicotné ohníčky cigaret a nad hlavami zaplanou nesmírná světla vesmírných těles. Dívka bude rozechvěle očekávat první polibek, ale on ji znovu překvapí. Na velkolepém přírodním jevišti, rámovaném kulisou rozeklaných štítů, jí přednese verše, ve kterých se omamně rozvoní darovaná růže.

– Ten rudý kvítek z ruky tvé…

Po recitaci jí podá ruku a sejde ihned dolů, aby v ní nechal doznít smysl toho poetického sdělení. Slabomyslných společenských her se ovšem také nezúčastní. Zatímco se bude jídelna otřásat telecím smíchem, sestoupí do lyžárny se svým kufříkovým zařízením, vybaveným, aby je krom psychiatrů a zelených baretů mohli užívat i kožní lékaři k odstraňování tukových pupínků, sadou jehel s bateriovým příkonem, a vypálí svou báseň do skluznic jejích lyží jako zásnubní dar.

Ráno nešel ani na plánovaný výlet, aby se mohl brzy po obědě vydat nejkratší možnou trasou ke štítu nad chatou. Hodinu stoupal, hodinu traverzoval a hodinu šplhal pěšky. Konečně byl nahoře, připnul lyže a otočil se. I když ten pohled očekával, zavrávoral; byl to spíš terén pro letce než pro sjezdaře. Pak ale uviděl, jak se hluboko pod ním blíží po turistické cestě k chatě školní výlet. Snažil se představit si, co se odehrálo, když nahoře v sedle zapíchli lyže do sněhu. Spatřila své lyže první? Nebo je objevil někdo jiný? Jak zapůsobilo jeho otevřené poselství lásky na budoucí katy a jak na budoucí učitele? Jaká byla jejich reakce? Závist? Výsměch? Nebo hluboký obdiv? Pro ten teď nasazoval svou tajnou zbraň. Ještě chvíli vyčkával, aby se v pravý čas dostal do jejich zorného pole. Pak jako pravěký lovec vydal divoký křik a odrazil se. Spatřili ho, když ho převis uprostřed hory katapultoval nejméně padesátimetrovým skokem ze stínu do světla. Oranžová větrovka zasvítila jako letící pochodeň a tu ho i poznali. Teď vykřikli oni a vzápětí oněměli, když zmizel v muldě, a představili si, jak se tříští dřevo i kosti, ale tu se vyhoupl v dalším skoku nad pásmo nízkých klečí, dopadl do nádherného telemarku a ostře zahranil. Sněhová tříšť vybuchla a zvolna se snášela k zemi. Odhalila Richarda. Stál a tiše se usmíval. Miláčku…! zvolala Lízinka, vrhla se k němu a bez ostychu pokryla jeho tvář polibky. Před půl nocí objednal sám profesor Vlk láhev sektu a čekal na zvuk hodin, aby jim za všechny popřál štěstí. Ozval se jediný úder. Richard překvapeně zvedl hlavu a pohlédl na ciferník. Bylo půl

## 26

osmé ráno. Jako šílený se zvedl z parket, naházel do vaku, co mu přišlo pod ruku, strhl z věšáku oranžovou větrovku, popadl lyže a řítil se ze schodů. Do nabité tramvaje se nevešel a čekání na další neriskoval. Běžel okrajem jízdní dráhy, mávaje na každé vozidlo; s rozevřeným vakem a nesvázanými lyžemi působil však jako nebezpečný blázen. Proběhl tedy půl města pěšky a na místo srazu dorazil blízek mdlobám. Čekali už jenom na něho.

– No ovšem, řekl docent Šimsa ironicky, – pan Mašín!

Dal znamení k odjezdu. Zakaleným zrakem hledal Richard svou lásku a nedržel se. Mikrobus se rozjel a on upadl. Z chlapeckých hrdel zaburácel smích. Když se mu podařilo vstát a přidržet se tyče, rozhlédl se znovu. Uviděl Lízinku docela vpředu. Společníkem jí byl profesor Vlk.

Ještě nikdy se mu nezdály minuty a kilometry tak nekonečné. Přežít mu pomohlo jen vědomí, že pak už bude po jejím boku stoupat k vrcholům lásky. Když mikrobus zastavil, opustil jej tak nedočkavě, že v něm zapomněl lyže i vak. Musel pak čekat, až vystoupí se svými saky paky všichni ostatní. Když se dostal dovnitř, zabouchly samouzavírací dveře a on několik minut zoufale bušil na sklo, než upoutal pozornost šoféra, který se posiloval u blízkého kiosku kávou na cestu zpět. Opět musel dohnat zpoždění úporným během, koupaje se v potu. Sedačky už jely. Tentokrát na něho čekal sám šéf.

– No ovšem, řekl profesor Vlk ledově, – zase pan Mašín!

Nasedli každý z jedné strany a vyhoupli se kymácivě nad stromy.

Krajina se začala propadat a bílé pláně blížit, jak si představoval, ale za jakých okolností? Široko daleko viděl jen zachmuřeného profesora. Teprve když se vyhoupli nad obzor prvního stožáru, spatřil daleko a vysoko vpředu drobnou svatozář Lízinčiných vlasů. Doprovázel ji docent Šimsa.

A černý den neskončil. Sotva se ozvaly údery na kolejnici a jídelnu s halasem zaplnili mladí učitelé, kteří dorazili před nimi, i mladí popravčí, vystupující přirozeně jako studující potravinářství a výživy, Richard rychle zabral dvě místa. Pak se mu zatmělo v očích. Vedoucí obou školních skupin se dohodli obsadit společně hlavní stůl a symbolicky k němu delegovat po žáku a žákyni z obou stran. Za SUPOV to byli Albert s Lízinkou.

Polévky se Richard téměř nedotkl, v masu se jen porýpal. Neodtrhl od čelného stolu zrak. Lízinka jedla mlčky, a jak nakláněla hlavu nad talíř, tvořily její vlasy jakýsi zlatý paraván, který ji chránil před dotěrnými pohledy. Richard jí byl za to vděčen tím spíš, že mu neuniklo, jak často a zvědavě k ní vzhlíží student Stoky, sedící vedle své ředitelky. Jeho kostěné brýle, kulatá záda, slabé vlasy, jaké brzy vypadávají, i viditelný sklon k obezitě, to vše Richarda uklidňovalo. Těsně před koncem oběda – trhanec dal Šimonovi – zachytil konečně Lízinčin pohled. Byl by přísahal, že se na něho slabě usmála. Rychle se mu vracela nálada. Těšil se, až vynese svoje trumfy.

Odpoledne nevyrazil s pokročilými na sjezdovku, ale zůstal, jak měl v plánu, s většinou na cvičné louce. Nepředstíral neumění, ale také neodkryl karty. Občas ho zabolelo, když Lízinka upadla, ale častěji cítil zadostiučinění, když se skácel ten obrýlený blbec, který s ní obědval. Hrálo mu do ruky, že dívka bude moci srovnávat. Když pak v lyžárně odkládali výzbroj, podařilo se mu nejdůležitější: soukromě ji oslovit.

– Hned po večeři, zašeptal jí naléhavě, – u první kleče vpravo nad chatou, přijď určitě, něco ti dám!

Jídelnu opustil večer první, seběhl do lyžárny a vyšel bočním východem přímo proti pravé stráni. Stoupaje do svahu, opakoval si do rytmu kroků,

– Ten rudý kvítek z ruky tvé.

Také u kleče byl první. Za okamžik zablikaly pod jeho nohama ohníčky cigaret. Nad hlavou mu plála světla supersluncí. I měsíc už vyšel a ozářil velkolepou přírodní scénu s kulisou hor.

– Vždyť je to něco krásného…, zašeptal verš ze své básně a užasl, jak mohl v intimitě pokoje tak přesně vystihnout atmosféru této chvíle.

Pak si uvědomil, že prostranství před chatou je opět tiché a prázdné. Rozhlédl se. Nikdo nešel. Zaposlouchal se. Nikde nevrzl sníh. Seběhl několik kroků, aby se přesvědčil, nevyšla-li právě z lyžárny. Slabá žárovka ozařovala pustý jícen vchodu. Pohlédl přes chatu na protější svah, kde se rovněž černala kosodřevina, a ulekl se. Řekl jí vpravo, ale nezáleží na tom, odkud se díváme? Seběhl k chatě, už se nemohl zdržovat tím, že ji obejde zezadu, přesprintoval nástupiště připomínající umrzlý mlat, kam se promítala okna jídelny, a už zmáhal protisvah. Byl strmější, tvořil několik teras, sníh tu ležel v návějích, zapadal do něho místy po kolena a zoufal si, že sem štval Ji.

Nahoře nebyla. Teď ani předtím. Kolem něho jiskřil pás sněhu, porušený jen jeho stopami. Pochopil, že se prostě zpozdila a čeká ho na druhé straně. Obrátil se a pokračoval, tento den už potřetí, ve vysilujícím běhu. Dolů to šlo ještě hůř než vzhůru, valil se a prohrabával jako pes. Znovu kolem chaty. Znovu do svahu. Byl zalit potem a promočen sněhem. Kleč. Nikdo. Trhaně oddychoval a ničemu nerozuměl. Tu si uvědomil, že zatímco nesmyslně lezl na protější stráň, měla dost času vystoupit sem, nenajít ho a vrátit se. V chatě pustili gramofon a ječivé decibely se jako pneumatické kladivo zakously do celistvého ticha horské noci. Představil si ji, jak tam smutně sedí v kouři a hluku a také nechápe, co se stalo. Klopýtavě se rozběhl dolů.

Když otevřel dveře jídelny, nemohl zprvu poznat, co to hrají za hru. Stoly byly přiraženy ke stěnám a uprostřed probíhal za ohlušujícího vřeštění divoký zápas. Richard uviděl Lízinku. Ten obrýlený tlustý kripl ji držel kolem pasu a snažil se jí podtrhnout nohy. Už už se na něho vrhl, když mu to v posledním zlomku vteřiny došlo v celém rozsahu:

tančili. Richard

## 27

omdlel.

– Dobrejtro, řekl Albert; seděl na druhé posteli pod zkoseným stropem, hryzal jablko a hltal Plutarcha.

– Co…?? řekl Richard slabě, – kde…? kolik…?

– Kapku tě včera picnul ten čerstvej luft, řekl Albert, který vzdor svému vzdělání užíval jazyk sirotčinců a ulice, když dík své inteligenci pochopil, že lidovost je solí epochy, zatímco vzdělanost smrdí kriminálem, – místní felčar ti prdl koňskej spacák, takže ses prochrněl skoro celým ciferníkem.

Reflex vymrštil Richarda z postele k židli, přes kterou ležely jeho šaty; na víc však nestačil. Omámen dosud spánkem i barbiturátem, cítil se jako v beztížném stavu. Pohyb klopýtal za myšlenkou a předměty, kterých se chtěl dotknout, jako by před ním uplývaly.

– Co blbneš? zeptal se Albert, odkládaje knihu, – jestli chceš žrádlo, já ti skáknu.

Měl toho krasavce od první chvíle plné zuby a choval se jako šprt hlavně proto, že chtěl Richarda soustavně deklasovat v očích klasifikujících. V jednom ho však nikdy předčit nemohl: ani těžká nemoc mu neubrala na mužné kráse, naopak ji oduševnila a zmenšila tak Albertovu výhodu, i jeho náhlé samaritánství obráželo snahu prodloužit chvíli všestranné převahy. Šestým smyslem rozených intrikánů jediný postřehl, že Richardovu mdlobu zavinil spíš stav mysli než těla. Chtěl to vědět přesně, protože v případném konfliktu s Richardem mohl spoléhat jen na převahu kompromitujících informací.

Uprostřed mdlého tápání se Richard zarazil. Začala se mu vracet paměť.

– Ještě je…, zeptal se naléhavě, ale hned se opravil, protože s pamětí se vrátila i ostražitost, – ještě jsou na túře?

– Ne, Ciment a ten tělomrskář ze Stoky, řekl Albert, přísně dodržující zásady utajení, – jim dávají kapky na louce, protože z rádia věštili bouři. Prk mě naštěstí nechal u tebe, tak setrvej v pelechu, mejdan začíná až v sedum!

Richard ho poslechl. Nemohl toho mrzáka od prvního setkání ani cítit a přeháněl péči o svůj zevnějšek především proto, aby soustavně nastavoval Albertovi zrcadlo. V jednom se mu však nikdy nemohl rovnat: ani hrb neoslabil Albertovo železné sebevědomí, nosil ho naopak, jako by mu právě on zajišťoval výsadní postavení. Richardův náhlý souhlas nebyl než pokusem užít proti němu jeho vlastní zbraně, lsti. Zbystřeným vnímáním člověka v tísni pochopil, že právě Albert může zmařit jeho plány, anebo mu posloužit důležitou informací.

– Kdo, zeptal se co nejledabyleji, – je ten kluk?

– Kterej? zeptal se Albert.

– Co jí s váma, řekl Richard a přivřel jakoby vyčerpaně oči, aby ho mohl tím bedlivěji pozorovat.

– Ty neznáš, řekl Albert a v tváři mu zakmitl záblesk úcty, – Michala Zujku?

– Proč, zeptal se Richard co nejpohrdavěji, – bych ho měl znát?

– Protože, řekl Albert, – ho zná i Prk. Je to básník, prej mu vyšla sbírka.

– Básník! vykřikl Richard, – v životě jsem od něho nic nečet!

– Tak proč se na něj ptáš? zavětřil Albert.

– Tou pleší a pupkem mi někoho připomněl, řekl Richard rychle a dodal jeho slovníkem, – skákneš mi teda pro to žrádlo?

Sotva zapadly za hrbáčem dveře, vyskočil znovu z postele a udělal pár kroků. Už to šlo. Zkusil několik dřepů. Povedly se. Zaklusal ostře na místě. Nezadýchal se. Sevřel dlaněmi desku stolu a vytáhl na ní stojku. Neupadl. Pečlivě posbíral lyžařskou výstroj, vzal z vaku zamčený kufřík, ujistil se, že má na krku klíček a vyběhl přes chodbu do koupelny. Sprcha stařičké chaty fungovala spíš jako cedník, ale devět ledových pramínků mělo účinek devítiocasé kočky. Richardův mozek byl opět schopen jasně vidět minulost i budoucnost.

Tančila, říkal si. A co?? Je snad její vina, že v té chvíli nebyl nablízku? Sama marně kladla odpor. Vybavil si poslední obraz, který mu utkvěl na sítnici: brejlovec extaticky sketuje melodii a tleská upocenýma rukama, zatímco ona se před ním otáčí jako loutka, v tváři stín hlubší než kdy předtím. Zujka. Tak tedy Zujka! opakoval si. A něco takového smí psát poezii! Vždyť z ní musí na hony čišet jeho chtíč! Držena na uzdě jen bičem vod vzpínala se v něm poprvé divoká a zacílená nenávist. Neviditelná kopyta bila do vzduchu stále blíž Zujkovy hlavy.

Do pokoje se nevrátil, nechtěl už riskovat. Ustrojen seběhl s kufříkem do lyžárny. Snad kdyby tam stály její lyže, byl by se pustil do vypalování a našel v tom ventil. Ale nebyly a to ho utvrdilo: buď přednese dívce své verše osobně, až ho bude přede všemi líbat za mistrovství i statečnost, anebo si je přečte večer sama, v kůži. V kůži! Jak ukrýval kufřík pod haraburdí, zasmál se. A v tom kamenném bunkru bez oken, na jehož druhé půlce se jako ve středověké mučírně válela kola žebřiňáků, řetězy, násady kos a jiné nářadí k letní senoseči, zazněl ten smích skoro šíleně.

Z lyžárny ostře zabočil za chatu, takže si ho z cvičné louky nestačili povšimnout. Odtud se vydal nejkratší možnou trasou ke štítu. Plánované časy hravě zkracoval, byl odpočatý a především netrpělivý. Půl hodiny stoupal, půl hodiny traverzoval a půl hodiny šplhal pěšky s lyžemi na ramenou. Když si je nahoře připnul a otočil se, byl odměněn pohledem jako z letadla: slunce, které navzdory špatné předpovědi nenaráželo právě dnes na sufity mlh ani na revuální opony mraků, iluminovalo téměř celé vnitrozemí, scénu jeho života, na které se narodil, vyrůstal, kde se ožení, bude po boku líbezné ženy poctivě popravovat, vychová děti, předá jim štafetu a jednoho dne zemře s vědomím, že žil plně a užitečně.

Pohlédl pod sebe, a přestože byl na ten pohled připraven, zavrávoral. Před krabičkou zápalek se tam pohybovali titěrní broučci. Zvrátil hlavu dozadu a zavřel oči. V tom vratkém postoji, kdy tělo držely jen svaly rukou, zatímco lyže ho snášely do propasti, si vybavil Lízinčinu tvář a nabyl nové rovnováhy.

Poryv větru ho o ni málem připravil. Otevřel oči a ohlédl se. Vrchol štítu zmizel. Rychlostí velké vody postupovala přes pohoří kalná a hučící fronta. Musím ji předehnat! blesklo mu hlavou. Na víc nezbýval čas. Za okamžik se strhne sněhová bouře a ti dole budou hledat úkryt. Láska, nebo smrt!, napadlo ho ještě. Pak se mohutně odrazil.

V horní půlce sjezdu nestačil vnímat než svůj bezmála volný pád. Až když ho převis katapultoval nejméně třicetimetrovým skokem ze stínu do světla, zaregistroval zmatený pohyb před chatou, který vzápětí ustrnul: to zřejmě poznali jeho větrovku. Zmizeli mu, když se ponořil v muldě. Musel se pekelně soustředit, aby prokličkoval řídkou klečí a především, aby se včas odrazil na druhém převisu. Lekl se, když se před ním jako na střelnici vyklopila obrovská silueta chaty, ale současně už potlačil špičky lyží k zemi, dopadl, až zapraštěly skluznice, do ukázkového telemarku, ostře zahranil a na místě stál, zatímco kolem něho se zvolna snášel k zemi výbuch sněhové tříště. Dokázal to. A stačil první pohled, aby si byl jist, že zvítězil.

Ačkoli kalná láva byla už těsně nad klečí a tlumené vytí ohlašovalo bílé peklo, zde panovalo mrtvé ticho živého obrazu. Na sněhu, v pokojích i v oknech jídelny před ním defilovaly tváře plné úděsu, úžasu, úlevy i úcty.

Pak zazněl smích. Smích, který neznal, protože ho nikdy neslyšel. Otočil se.

Od kleče, která včera marně čekala na zvuk jeho veršů, sbíhala s rozpálenými tvářemi a čapkou v ruce Lízinka, pronásledována Zujkou. Zujka ji kouloval. Lízinka se

## 28

smála.

Byl to zdařilý, veselý, po všech stránkách vyvedený Silvestr, přestože venku zuřila bouře, jakou nepamatoval ani správce. Vichr přerušil elektrické vedení. Ani to nikomu nevadilo. Dostatek tepla, svící, hudby a především vína – pedagogové se shodli, že dnes přimhouří oči – způsobil, že nálada byla znamenitá. K úplné spokojenosti jim chyběl jen Richard.

Zmizel, sotva dojel. Hledali ho marně. Protože ale večírek byl maškarní – ráz: na staré škole a ve staré pekárně –, předpokládali právem, že už je dávno mezi nimi a vychutnává v skrytu svůj triumf.

V pršce gratulací ho musel ocenit i Vlk. Je přirozené, že vzal chlapce na milost. Tělocvikář Stoky nepřestával opakovat, že takový výkon by byl lahůdkou každého mistrovství a že by Richard určitě ozdobil prapor školy medailí. Prapor! napadlo Vlka, musíme mít prapor. Vzpomněl si, že chlapec je i výtvarně nadaný, a rozhodl se projevit mu náklonnost tím čestným úkolem. Sekyru ve špalku zavrhl, ale co krvavé pole, rozťaté konopným lanem, pousmál se, které by při dobré vůli připomínalo vánočku?

Profesor seděl u čelného stolu v kostýmu mlynáře, který mu ušila manželka z kdysi nafasovaných a pak nepoužitých rubášů. Kolem něho vířili prášci, pekařští učni, bakaláři a šúlmajstři všech dob. Měl radost z vynalézavosti svých děcek; Albert si nakašíroval hrb jako pekařskou nůši a František šel dokonce za rohlík, bůhví, jak tu lepenkovou konstrukci dopravil v kufru až sem. Nejčastěji a s největším zalíbením sledoval sličnou pekařinku, které paní Tachecí ušila kostým ze svých svatebních šatů. Neuniklo mu, že tančí převážně s mírně obtloustlým žákem-darebákem z Florencie, který si nepřestával opravovat poskakující čapku s pérem, umělý nos i nestylové brýle; jak si však vzpomínal, prozrazovaly mladíkovy verše vřelý sklon k revolucím a ledový odpor k sexu, nedělal si tedy velké starosti. Přesto byl docela rád, když se k němu naklonil správce chaty, a křikem, aby přehlušil veselý ryk, se ho ptal, není-li jeho žákem jakýsi Zujka, kterého kdosi nutně shání. Ukázal na Florenťana, a když ho správce odvedl z improvizovaného parketu, přistihl se při myšlence, že by bylo příjemné, kdyby pekařinka požádala o tanec jeho. Ale ujal se jí tělocvikář Stoky, a Vlk se musel vyrovnat s dvěma protichůdnými pocity: že si tak zachoval patřičný odstup, ale že je tím lehce zklamán.

Těsně před půlnocí vystřelily korky sektů a tehdy se odehrála rušivá příhoda, při níž Vlkovi ztuhla krev. Do rozjařeného reje vstoupila z chodby vysoká postava maskovaná rudou kápí. Aby nebylo pochyb, koho představuje, držela v ruce kolo, z něhož kapala krev, tak rudá, uvědomil si profesor, jak dovede být jen malinový džem. Kat došel za všeobecného potlesku až k čelnému stolu a položil kolo na Zujkovu prázdnou židli. Pak se uklonil a zmizel.

Vlkovi vyvstal na čele chladný pot. Zmateně uvažoval, kdo to byl a co sledoval. Ožral se někdo ze SUPOVu? Vyrazil by ho, ale oddechl by si. Protože co když to znamená, že někdo ze Stoky pochopil? To by byla katastrofa. Využil všeobecného třeštění, které právě vypuklo na počest Nového roku, a skokem byl na druhé straně stolu. Chtěl odstranit alespoň to proklaté kolo, než dojde na další kroky. Vzal je a položil pod stůl. Malinový džem mu potřísnil pravou ruku. Měl kapesník na téže straně, proto ji olízl. Byla to krev.

– Pane profesore, zachraptěl mu do ucha Albert, – dole!

Primus vypadal, jako by si pro zvýšení dojmu pomoučnil obličej, ale byl tak bledý. Víc si nestačili říct, protože se ozval výkřik, který zmrazil všechny ostatní. Na prahu jídelny stála s baterkou žena správce, lapala po dechu a ukazovala kamsi pod sebe. Pak baterku upustila.

Vlk přiběhl do lyžárny první, ale neměl už čas zamknout dveře, aby uzavřel cestu dalším. Ostatně první pohled mu řekl, že tady už stejně nepomůže ani bůh, leda snad vysocí příznivci, budou-li ještě chtít.

Na kříži svatého Ondřeje, vyrobeném z lyží, ležel, připoután řetězy, nahý Zujka, jako odborník poznal Vlk okamžitě, že dříve než byl lámán ‚von unten auf‘ – na výbornou! musel konstatovat –, podstoupil náročné mučení elektřinou. Mrtvolu okamžitě přikryl opodál pohozenou oranžovou větrovkou, takže se Lízinka ani tentokrát nemohla seznámit s verši, které pro ni nešťastný Richard vypálil nejjemnější jehlou na Zujkova široká prsa a tlusté břicho.

_Ten rudý kvítek z ruky tvé  
je symbol mého mládí.  
Ať naše něžné přátelství  
až k závisti svět svádí!  
Ať naše čisté přátelství  
až k nebi jasně září,  
ať v hrdé zkoušce obstojí  
před samou Boha tváří!  
Vždyť je to něco krásného,  
že máme se tak rádi.  
Ten rudý kvítek, děvčátko,  
je symbol mého mládí.  
Richard Mašín._

Autora našli při oblevě v polovině března. Ležel v košili pod první klečí vpravo nad chatou. Jeho tvář, kterou nabalzamoval mráz, byla

## 29

hrůzná, děsivá a plná nenávisti.
